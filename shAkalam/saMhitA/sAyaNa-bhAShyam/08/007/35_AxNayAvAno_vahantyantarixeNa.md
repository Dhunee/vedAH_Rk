+++
title = 35

+++
**अक्ष्णयावानः** अक्ष्णं व्याप्तं गच्छन्तः । यद्वा । अक्ष्णश्चक्षुषोऽपि शीघ्रं यान्तीत्यक्ष्णयावानः । यातेः ‘आतो मनिन्' इति वनिप् । ईदृशा अश्वाः **अन्तरिक्षेण** आकाशमार्गेण **पततः** गच्छतो मरुतः **आ** **वहन्ति** आनयन्ति । यद्वा । पतत इत्यश्वानां विशेषणम् । अन्तरिक्षे नभसि पततो गच्छन्तः । छान्दसो नुमभावः । किं कुर्वन्तः । **स्तुवते** स्तोत्रं कुर्वते जनाय **वयः** अन्नं **धातारः** विधातारः कुर्वाणाः ॥