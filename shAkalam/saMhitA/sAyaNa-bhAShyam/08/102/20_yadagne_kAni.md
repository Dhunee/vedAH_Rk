+++
title = 20

+++
पूर्वस्यामृच्युक्तस्यैवार्थस्य विवरणमत्र । हे **यविष्ठ्य** युवतम **अग्ने** तुभ्यं **यत्** यदा **कानि** **कानि** **चित** यानि कान्यपि **दारूणि** काष्ठानि **आ** **दध्मसि** आधारयामि तदा **ता** तानि अपरशुवृक्णान्यपि **जुषस्व** सेवस्व । तथा च यजुर्ब्राह्मणं- न ह स्म वै पुराग्निरपरशुवृक्णं दहति तदस्मै प्रयोग एवर्षिरस्वदयद्यदग्ने यानि कानि चेति समिधमा दधात्यपरशुवृक्णमेवास्मै स्वदयति सर्वमस्मै स्वदते' (तै. सं. ५. १. १०. १) इति ॥