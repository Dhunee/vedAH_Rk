+++
title = 18

+++
हे **जनासः** जनाः **वीरस्य** शूरस्येन्द्रस्य **स्वश्व्यं** शोभनाश्वोपेतत्वं **नु** क्षिप्रं **प्र** **वोचाम** प्रकर्षेण वदाम । तथा **देवाः** अपि **अस्य** इन्द्रस्य स्वश्वत्वं **नु** क्षिप्रं **विदुः** जानन्ति । किं तत्स्वश्वत्वम् । तदुच्यते । **षोळ्हा** मासाना द्वन्द्वयोगकाले षोढा दृश्यमाना ऋतवोऽश्वा निरूप्यन्ते । ते च षट्संख्याका ऋतवो हेमन्तशिशिरयोः समासेन **पञ्चपञ्च** **युक्ताः** सन्तः कालात्मकमिन्द्रम् **आ** **वहन्ति** । तदिदम् इन्द्रस्य स्वश्वत्वं यदृतुभिरूढत्वम् ॥ षोळ्हा । षष्शब्दात् ‘संख्याया विधार्थे धा ' इति धाप्रत्ययः । षष उत्वं दतृदशधासूत्तरपदादेः ष्टुत्वं च' (पा.सू. ६.३. १०९. ३-४) इत्युत्वं ष्टुत्वं च । प्रत्ययस्वरः ॥