+++
title = 9

+++
हे अग्ने **इह** रक्षोहननाख्ये कर्मणि यद्वा अस्मिन् लोके यः पुरुषः **दोषावस्तः** रात्रावहनि च **दीदिवांसं** दीप्यमानं **त्वा** त्वाम् **अनु** **द्यून्** अन्वहं **त्मन्** आत्मना स्वयमेव **उप** समीपे **भूरि** भूयिष्ठं यथा भवति तथा “ आ **चरेत्** परिचरति । तस्माद्वयमपि **जनानां** शत्रूणां **द्युम्ना** द्युम्नानि धनानि **अभि** **तस्थिवांसः** त्वत्प्रसादादात्मसात्कुर्वन्तोऽत एव **क्रीळन्तः** स्वे स्वे गृहे पुत्रपौत्रादिभिः सह संक्रीडमानास्तथा **सुमनसः** शोभनमनस्काः सन्तस्त्वां **सपेम** परिचरेम । यद्वा । दोषावस्तरिति संबुद्धिः । दोषाया रात्रिकृतस्य तमसो वस्तराच्छादयितर्निवारयितः ॥ त्मन् । आत्मन्शब्दस्य तृतीयायाः ‘सुपां सुलुक्'  इति लुक् । मन्त्रेष्वाङ्यादेरात्मनः' इत्याकारलोपः । दोषावस्तः । द्वन्द्वपक्षे  ‘ कार्तकौजपादयश्च ' इति पूर्वपदप्रकृतिस्वरः । संबुद्धिपक्षे आमन्त्रितस्य पादादित्वात् षाष्टिकमाद्युदात्तत्वम् । सपेम । ‘षप समवाये । लिङि रूपम् । निघातः ॥