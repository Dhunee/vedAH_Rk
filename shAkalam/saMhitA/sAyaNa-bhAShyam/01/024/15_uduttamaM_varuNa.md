+++
title = 15

+++
हे **वरुण** **उत्तमम्** उत्कृष्टं शिरसि बद्धं **पाशम्** **अस्मत्** अस्मत्तः **उत्** **श्रथाय** उत्कृष्य शिथिलं कुरु । **अधमं** निकृष्टं पादेऽवस्थितं पाशम् **अव** श्रथाय अधस्तादवकृष्य शिथिलीकुरु । **मध्यमं** नाभिप्रदेशगतं पाशं **वि** श्रथाय वियुज्य शिथिलीकुरु । **अथ** अनन्तरं हे **आदित्य** अदितेः पुत्र वरुण **वयं** शुनःशेपाः **तव** **व्रते** त्वदीये कर्मणि **अदितये** खण्डनराहित्याय **अनागसः** अपराधरहिताः **स्याम** भवेम ॥ उत्तमम् । तमपः पित्त्वादनुदात्तत्वेन आद्युदात्तत्वे प्राप्ते उत्तमशश्वत्तमौ सर्वत्र' (पा. सू. ६. १. १६० ग. ) इति उञ्छादिषु पाठादन्तोदात्तत्वम् । अधमम् । अवद्यावमाधमार्वरेफाः कुत्सिते' (उ. सू. ५. ७३२ ) इति अवतेः अमच्; वस्य धः। श्रथाय। श्रथ दौर्बल्ये'। संहितायां छान्दसो दीर्घः । तव । युष्मदस्मदोर्ङसि' इत्याद्युदात्तत्वम् । अनागसः। बहुव्रीहौ पूर्वपदप्रकृतिस्वरत्वम्। ‘नञ्सुभ्याम्' इति तु व्यत्ययेन प्रवर्तते । यद्वा । आगस्शब्दात् ‘अस्मायामेधा ' ( पा. सू. ५, २. १२१ ) इति मत्वर्थीयो विनिः । तस्य ‘विन्मतोर्लुक्' ( पा. सू. ५. ३. ६५) इति लुक् । नञ्समासे अव्ययपूर्वपदप्रकृतिस्वरत्वम् ॥ ॥ १५ ॥