+++
title = 1

+++
हे **शुचिपाः** शुचेः शुद्धस्य सोमस्य पातः **वायो** **नः** अस्माकम् **उप** समीपे **आ** **भूष** आगच्छ । ‘ भू प्राप्तौ ' इत्यस्यैतद्रूपम् । हे **विश्ववार** विश्वैर्वरणीय **ते** तव वाहनभूताः **नियुतः** वडवाः **सहस्रं** सहस्रसंख्याका विद्यन्ते । यत एवमतः शीघ्रमागच्छ । **ते** तव **मद्यं** मदकरं सोमलक्षणम् **अन्धः** अन्नम् **उपो** उप उ उप **अयामि** । उपयतं पात्रे गृहीतमासीत् । हे **देव** वायो **यस्य** सोमस्य **पूर्वपेयं** प्रथमपानं **दधिषे** दधासि धारयसि । ऐन्द्रवायवग्रहे प्रथमे वषट्कारे केवलाय वायवे हूयते द्वितीये त्विन्द्रवायुभ्यामिति वायोः प्रथमपानम् । तादृशमन्धंं उपायामीत्यन्वयः ॥