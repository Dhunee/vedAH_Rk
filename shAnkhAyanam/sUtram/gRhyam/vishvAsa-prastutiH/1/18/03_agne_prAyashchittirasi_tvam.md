+++
title = "०३ अग्ने प्रायश्चित्तिरसि त्वम्"

+++
अग्ने प्रायश्चित्तिरसि त्वं देवानां प्रायश्चित्तिरसि यास्याः पतिघ्नी तनूस्तामस्या अप जहि वायो प्रायश्चित्तिरसि त्वं देवानां प्रायश्चित्तिरसि यास्या अपुत्रिया तनूस्तामस्या अप जहि सूर्य प्रायश्चित्तिरसि त्वं देवानां प्रायश्चित्तिरसि यास्या अपशव्या तनूस्तामस्या अप जहि अर्यमणं नु देवं कन्या अग्निमयक्षत सेमां देवो अर्यमा प्रेतो मुञ्चातु मामुतः वरुणं नु देवं कन्या अग्निमयक्षत सेमां देवो वरुणः प्रेतो मुञ्चातु मामुतः पूषणं नु देवं कन्या अग्निमयक्षत सेमां देवः पूषा प्रेतो मुञ्चातु मामुतः ३