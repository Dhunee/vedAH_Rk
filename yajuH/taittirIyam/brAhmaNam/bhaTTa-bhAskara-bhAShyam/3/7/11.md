---
title: ०८, दर्शपूर्ममासप्रायश्चित्तमन्त्राः
unicode_script: devanagari
---

### मन्त्रः
ब्रह्म॑ प्रति॒ष्ठा मन॑सो॒ ब्रह्म॑ वा॒चः ।
ब्रह्म॑ य॒ज्ञानाꣳ॑ ह॒विषा॒माज्य॑स्य ।
अति॑रिक्त॒ङ्कर्म॑णो॒ यच्च॑ ही॒नम् ।
य॒ज्ञᳶ पर्वा॑णि प्रति॒रन्ने॑ति क॒ल्पयन्न्॑ ।
स्वाहा॑कृ॒ताऽऽहु॑तिरेतु दे॒वान् ।

#### टीका
1अथ दर्शपूर्णमासयोः प्रायश्चित्तहोमा नित्याः - ब्रह्म प्रतिष्ठेति द्वे पञ्चपदे शक्वर्यौ ॥ ब्रह्म आत्मा कर्मणामपादानम् । यथा - 'यत एव यज्ञं प्रयुङ्क्ते । तदेनं प्रतिष्ठापयति' इति । ईश्वरस्य क्रियाशक्तिः वाताख्यः विश्वोपादानभूतः परमात्मा । तदेव ब्रह्म प्रतिष्ठा मनसः, वाचः, यज्ञानां, तत्साधनानां च हविषां, आज्यस्य च । तस्मात् अस्य कर्मणो यदतिरिक्तं मात्राधिक्येन कृतं यच्च हीनं मात्राया ऊनं तत्सर्वं यज्ञः यष्टव्यं तदेव ब्रह्म कल्पयन् गुणीकुर्वन् फलसाधनसमर्थं कुर्वन् पर्वाणि यागकालांश्च प्रतिरन् सम्यङ्निर्वर्तितयागतया वर्धयन् अशून्यं कुर्वन् एति अविच्छेदेन वर्तते । तदर्थं इयं स्वाहाकृता स्वाहाकारेण संस्कृता आहुतिः देवान् एतु गच्छतु तेषां स्थितये भवतु ॥
### मन्त्रः
आश्रा॑वितम॒त्याश्रा॑वितम् ।
वष॑ट्कृतम॒त्यनू᳚क्तञ्च य॒ज्ञे ।
अति॑रिक्त॒ङ्कर्म॑णो॒ यच्च॑ ही॒नम् ।
य॒ज्ञᳶ पर्वा॑णि प्रति॒रन्ने॑ति क॒ल्पयन्न्॑ ।
स्वाहा॑कृ॒ताऽऽहु॑तिरेतु दे॒वान् ॥111॥  
#### टीका

2आश्रावितमिति ॥ अस्मिन् यज्ञे यत् आश्रावितं सम्यङ्निर्वर्तिताश्रावणं अत्याश्रावितं असमीचीनाश्रावणं वषट्कृतं सम्यक् वषट्कारेण दत्तं अत्यनूक्तं असमीचीनानुवचनम् ।
अतिरिक्तमित्यादि । समानम् । समीचीनकरणमत्र कल्पनं वेदितव्यम् ॥
### मन्त्रः
यद्वो॑ देवा अतिपा॒दया॑नि ।
वा॒चा चि॒त्प्रय॑तन्देव॒हेड॑नम् ।
अ॒रा॒यो अ॒स्माꣳ अ॒भिदु॑च्छुना॒यते᳚ ।
अ॒न्यत्रा॒स्मन्म॑रुत॒स्तन्निधे॑तन ।

#### टीका

3यद्व डति जगती त्रिष्टुब्वा ॥ हे देवाः! मरुतः! युष्माकं संबन्धि यत् कर्म अहं अतिपादयानि अतिपन्नं यथाकामं करोमि । अकरणं अन्यथा करणं चातिपत्तिः । कामचारकरणे लोट् । वाचा चित् वाचा च, सामर्थ्यात् मनसा चेति गम्यते । प्रयतं प्रकर्षेण यतं उपरतम् । यम उपरमे । अत एव देवहेडनं देवानां क्रोधनम् । यच्चास्मान् अरायः निर्धनान् । 'ऊडिदम्' इति विभक्तेरुदात्तत्वं रैशब्दादपि भवति । अभिदुच्छुनायते आभिमुख्येन नाशयति अस्मान्वा अभिलक्ष्य दुच्छुनेवाचरति । दुच्छुना दारिद्र्यम्, तदिवास्मान् पीडयतीति यावत् । ईदृशं अतिपन्नं कर्म तत् अस्मत्तः अन्यत्र निधेतन स्थापयत तत्फलं अस्मासु मा भूत् । दधातेर्लिङि 'लिङ्याशिष्यङ्' यासुट्, 'अतो येयः' 'तप्तनप्तनधनाश्च' इति तनादेशः ॥
### मन्त्रः
त॒तम्म॒ आप॒स्तदु॑ तायते॒ पुनः॑ ।
स्वादि॑ष्ठा धी॒तिरु॒चथा॑य शस्यते ।
अ॒यꣳ स॑मु॒द्र उ॒त वि॒श्वभे॑षजः ।
स्वाहा॑कृतस्य॒ समु॑तृप्णुतर्भुवः ।

#### टीका

4ततं म इति जगती ॥ मम आपः कर्म ततं विस्तीर्णं यावज्जीवसंकल्पात् । तदेव इदानीं अनेन होमेन पुनः तायते भूयोपि विस्तीर्यते । किञ्च - स्वादिष्ठा स्वादुतमा धीतिः धारकं हविः । संज्ञायां क्तिन् । उचथाय कर्मणे हविषः समवायाधारत्वात् उचथः । उच समवाये, औणादिकः थप्रत्ययः । यत्र समवैति तदर्थं स्वादिष्ठं भूत्वा अनेन होमेन हविः शस्यते, प्रशस्ततां भजते । यस्मादेवं तस्मात् अयं समुद्रः समुद्रोपममिदं दीयमानं आज्यं, अपि च विश्वभेषजः सर्वानिष्टशमनहेतुः, न तु धृतान्तरवत् कतिपयरोगभेषजम् । तस्य तादृशस्य स्वाहाकृतस्य स्वाहाकारेण प्रदत्तस्य समु तृप्णुत, उकारोऽवधारणे, संतृप्यत, यस्य णुत्वम् । हे ऋभुवः! देवाः! । छान्दसः उवङादेशः । सुहितार्थयोगे षष्ठीसमासप्रतिषेधेन षष्ठ्याः ज्ञापितत्वात् स्वाहाकृतस्येति षष्ठी ।
### मन्त्रः
उद्व॒यन्तम॑स॒स्परि॑ ।  
उदु॒त्यञ्चि॒त्रम् ॥112॥  
इ॒मम्मे॑ वरुण॒ तत्त्वा॑ यामि ।  
त्वन्नो॑ अग्ने॒ स त्वन्नो॑ अग्ने ।  
त्वम॑ग्ने अ॒यासि॒ प्रजा॑पते ।  

#### टीका
उद्वयं तमस इत्यादि नवानां प्रतीका गृह्यन्ते । व्याख्याताश्च ग्रहकाण्डादिषु मन्त्राः । उद्वयं तमसस्परि पश्यन्तः , उदु त्यं जातवेदसं , चित्रं देवानां62, इमं मे वरुण श्रुधि , तत्त्वा यामि ब्रह्मणा63, त्वं नो अग्ने वरुणस्य , स त्वंनो अग्रेऽवमः64, त्वमग्ने अयाऽस्ययासन् , प्रजापते न त्वत् ॥
### मन्त्रः
इ॒मञ्जी॒वेभ्य॑ᳶ परि॒धिन्द॑धामि ।
मैषान्नु॑गा॒दप॑रो॒ अर्ध॑मे॒तम् ।
श॒तञ्जी॑वन्तु श॒रद॑ᳶ पुरू॒चीः ।
ति॒रो मृ॒त्युन्द॑धता॒म्पर्व॑तेन ।
#### टीका

5इमं जीवेभ्य इति त्रिष्टुप् ॥ जीवेभ्यः जीवनार्थं जीवानां वा परिधिं सर्वतः धातारं रक्षकं दधामि स्थापयामि एतद्धोमात्मकम् । अतः एषां अनेन होमेन रक्षितानां जीवानां मध्ये अपरः कश्चिदपि मा गात् मा गमत् । नु इति क्षिप्रार्थे । एतमर्धं पुरुषायुषस्य प्रथमार्धं पञ्चाशद्वर्षलक्षणं आयुष्ट्वेन मा गात् तावत्यायुषि मा मृतेति यावत् । यद्बा - एतमर्थं ऋद्धिं ऋद्धिहेतुम् । वर्णव्यत्ययो वा एतमर्धम् । प्रथमे पक्षे छान्दसमाद्युदात्तत्वम् । किन्तु शतं जीवन्तु शरदः संवत्सरान् पुरूचीः पुरून् बडून्वा नानाविधान् भोगान् अञ्चतीति, नकाराकारयोः लुप्तयोः 'चौ' इति दीर्घत्वम् । अत एव मृत्युं तिरोदधतां विनष्टं कुरुताम् पर्वतेन पर्वणि क्रियमाणेन अनेन होमेन । 'पर्वमरुद्भ्यां तन्' इति तन्प्रत्ययः । पर्वतवदभेद्येन वा ॥
### मन्त्रः
इ॒ष्टेभ्य॒स्स्वाहा॒ वष॒डनि॑ष्टेभ्य॒स्स्वाहा᳚ ।

#### टीका

6इष्टेभ्य इत्यादीनि यजूंषि ॥ इष्टेभ्यः सम्यग्यागेनाराधितेभ्यः अग्न्यादिभ्यः स्वाहुतमिदमस्तु तृप्त्यतिशयाय । वषडनिष्टेभ्यः ये अनिष्टा वष्ट्कारेण अनाराधिताः देवाः तेभ्यः इदमेव वषट्कृतं हविरस्तु तदर्थं इदं स्वाहुतं करोमि ।
### मन्त्रः

भे॒ष॒जन्दुरि॑ष्ट्यै॒ स्वाहा॒ निष्कृ॑त्यै॒ स्वाहा᳚ ।
दौरा᳚र्ध्यै॒ स्वाहा॒ दैवी᳚भ्यस्त॒नूभ्य॒स्स्वाहा᳚ ॥113॥  
ऋद्ध्यै॒ स्वाहा॒ समृ॑द्ध्यै॒ स्वाहा᳚ ।
#### टीका
भेषजं अनिष्टकारित्वशमनं दुरिष्टचै दुरिष्ट्याः प्रमादादिना विगुणा इष्टिः दुरिष्टिः तस्याः स्विष्टं स्वाहुतमिदमस्तु । निष्कृतिः प्रायश्चित्तार्थो होमादिः । तत्सामर्थ्यार्थं स्वाहुतमिदमस्तु ॥
### मन्त्रः
यत॑ इन्द्र॒ भया॑महे ।
ततो॑ नो॒ अभ॑यङ्कृधि ।
मघ॑वञ्छ॒ग्धि तव॒ तन्न॑ ऊ॒तये᳚ ।
वि द्विषो॒ वि मृधो॑ जहि ।

#### टीका

7यत इन्द्रेति पथ्या बृहती ॥ हे इन्द्र! यतः मृत्युरोगचोरादेर्हेतोः वयं भयामहे बिभीमः । व्यत्ययेन शप्, आत्मनेपदं च । ततः नः अस्माकं यथा भयं न भवति तथा कृधि कुरु । शपो लुकि, 'श्रुशृणुपृकृवृभ्यः' इति घिभावः । हे मघवन्! तव या ऊतिः रक्षा अनितरसाधारणी तत् तस्याः नः अस्मदर्थं तां रक्षां कर्तुं त्वमेव शग्धि शक्तो वर्तस्व । छान्दसो वर्तमाने लोट्, प्राक्काले वा । त्वदीयरक्षाशक्तेः प्रदर्शनकालोऽयम् । 'ऊतियूति' इति क्तिनः उदात्तत्वम् । किञ्च - विद्विषः शत्रून् विमृधः सङ्ग्रामांश्च जहि विनाशय । 'हन्तेर्जः' ॥
### मन्त्रः
स्व॒स्ति॒दा वि॒शस्पतिः॑ ।
वृ॒त्र॒हा वि मृधो॑ व॒शी ।
वृषेन्द्र॑ᳶ पु॒र ए॑तु नः ।
स्व॒स्ति॒दा अ॑भयङ्क॒रः ।

#### टीका

8स्वस्तिदा इत्यनुष्टुप् ॥ स्वस्तिदा अविनाशस्य दाता विशः विश्वस्याः प्रजायाः पतिः वृत्रहा पापादेर्हन्ता विमृधः विनिवारितसङ्ग्रामः । छान्दसस्समासान्तः, विभक्तिव्यत्ययो वा । वशी जितेन्द्रियः वृषा सेक्ता ईदृशः इन्द्रः अस्माकं पुरः एतु अग्रतः रक्षकभावेन वर्तताम् । स्वस्तिदा शोभनं भावं अस्मभ्यं ददत् अभयंकरः भयनिवृत्तेः कर्ता वक्ता वा माभैषीरिति । 'मेघर्तिभयेषु' इति खल्विधीयमानः अभयेऽपि भवति ॥
### मन्त्रः
आ॒भिर्गी॒र्भिर्यदतो॑ न ऊ॒नम् ॥114॥  
आप्या॑यय हरिवो॒ वर्ध॑मानः ।
य॒दा स्तो॒तृभ्यो॒ महि॑ गो॒त्रा रु॒जासि॑ ।
भू॒यि॒ष्ठ॒भाजो॒ अध॑ ते स्याम ।

#### टीका

9आभिरिति त्रिष्टुम् ॥ हे हरिवः! अश्ववन्! आभिः अस्मदुक्ताभिः गीर्भिः वर्धमानः त्वं आप्यायय वर्धय । किं? यत् अतः अस्माभिः अनुष्ठितात् कर्मणः ऊनं विकलं आसीत्, तत्सर्वं आप्यायय । यदा त्वं स्तोतृभ्यः स्तोत्रर्थं महि महत् अत्यर्थं सादरं गोत्राणि मेघान् रुजासि वृष्ट्यर्थं भिनक्षि तदा तथा स्तोतृत्ववत्सलः त्वं अस्माकं स्तोतॄणां कर्म संपूरयेति भावः । रुजेर्लेट्याडागमः । अध अत एव वयं ते त्वत्सकाशात् भूयिष्ठभाजः स्याम बहुतमानां धनादींना लब्धारो भूयास्म ॥
### मन्त्रः
अना᳚ज्ञात॒य्ँयदाज्ञा॑तम् ।
य॒ज्ञस्य॑ क्रि॒यते॒ मिथु॑ ।
अग्ने॒ तद॑स्य कल्पय ।
त्वꣳ हि वेत्थ॑ यथात॒थम् ।

#### टीका

10अनाज्ञातमिति द्वे अनुष्टुभौ ॥ अनाज्ञातं शास्त्रमर्यादया अज्ञातं, यच्च आज्ञातं तथा ज्ञातं यज्ञस्य सम्बन्धि कर्म मिथु मिथ्या क्रियते फलसाधनासमर्थं अन्यथा क्रियते अनाज्ञातस्य अनाज्ञातत्वादेव अन्यथा करणम् । ज्ञातस्याप्युपेक्षया अन्यथा क्रिया स्यात् । हे अग्ने! तत् सर्वं अस्य कर्मणः सम्बन्धि कल्पय फलसाधनसमर्थं कल्पय अविकलं कुरु । त्वं हि यथातथं वेत्थ, यथात्वं कर्मणः स्वभावः, तस्यानतिवृत्तावव्ययीभावः ॥
### मन्त्रः


पुरु॑षसम्मितो य॒ज्ञः ।
य॒ज्ञᳶ पुरु॑षसम्मितः ।
अग्ने॒ तद॑स्य कल्पय ।
त्वꣳ हि वेत्थ॑ यथात॒थम् ।
#### टीका

11पुरुषसम्मित इति ॥ पुरुषः विशिष्टदेहश्चेतयिता, तेन सम्मितः तुल्यः यज्ञो नाम यथा पुरुषोऽयं अन्यूनानतिरिक्तविशिष्टावयवारब्धशरीरः एवं यज्ञोऽप्यन्यूनानतिरिक्ताङ्गविशिष्टाङ्गसङ्घातावयववान् । उपमानपूर्वपदप्रकृतिस्वरत्वम् । किञ्च - पुरुषसम्मितः पुरुषेण सम्यङ्निर्वतितश्चेत् अयं यज्ञो भवति यज्ञस्वभावभाग्भवति, इतरथा अयज्ञ एव स्यात् । 'तृतीया कर्मणि' इति पूर्वपदप्रकृतिस्वरत्वम् । यस्मादेवं तस्मात् तस्य यत् न्यूनं तत्कल्पय यज्ञस्वभावानुरूपं कुरु यज्ञत्वाय । त्वं हि यज्ञस्वभावं यथावद्वेत्थ ॥
### मन्त्रः
यत्पा॑क॒त्रा मन॑सा दी॒नद॑ख्षा॒ न ।
य॒ज्ञस्य॑ म॒न्वते॒ मर्ता॑सः ।
अ॒ग्निष्टद्धोता॑ क्रतु॒विद्वि॑जा॒नन्न् ।
यजि॑ष्ठो दे॒वाꣳ ऋ॑तु॒शो य॑जाति ॥115॥  

#### टीका

12यत्पाकत्रेति त्रिष्टुम् ॥ पक्तव्यं बालं मनः पाकं तत्प्रकारेण मनसा । स्वार्थिकस्त्राप्रत्ययः । पाकगामिना वा मनसा उपलक्षिताः मर्ताः दीनदक्षाः क्षीणोत्साहाः यज्ञस्य सम्बन्धि यत् कर्मं न मन्वते न जानन्ति तत्सर्वं विजानन् सञ्जातवैगुण्यं जानन् क्रतुवित् विगुणस्य क्रतुस्वरूपस्य वेत्ता होता देवानां आह्वानकुशलः यजिष्ठः यष्टृतमः मानुषेभ्यः होतृभ्यः ईदृशः अग्निः देवान् ऋतुशः कालेकाले यजाति यजतु । लेट्याडागमः । 'संख्यैकवचनाच्च' इति शम् । यष्टृशब्दात् 'तुश्छन्दसि' इतीष्ठनि 'तुरिष्ठेमेयस्सु' इति लोपः ॥


इति तैत्तिरीये ब्राह्मणे भट्टभास्करीये तृतीये सप्तमे अच्छिद्रेषु एकादशोऽनुवाकः ॥  
