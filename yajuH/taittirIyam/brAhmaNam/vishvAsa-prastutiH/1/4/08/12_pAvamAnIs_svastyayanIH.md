+++
title = "12 पावमानीस् स्वस्त्ययनीः"

+++
पा॒व॒मा॒नीस् स्व॒स्त्यय॑नीः ॥49॥  
सु॒दुघा॒ हि पय॑स्वतीः ।
ऋषि॑भि॒स् सम्भृ॑तो॒ रसः॑ ।
ब्रा॒ह्म॒णेष्व् अ॒मृतꣳ॑ हि॒तम् ।  
#12 अथ द्वादशी - पावमानीरित्यनुष्टुप् ॥ पावमानीः पावमान्यः एता ऋचः स्वस्त्ययनीः अविनाशनप्राप्तिसाधनभूताः । उभयत्रापि 'वा छन्दसि'इति पूर्वसवर्णदीर्घत्वम् । सुदुघाः शोभनं फलानां दोग्ध्र्यः । 'दुहः कब्वश्च'इति कप् । पयस्वतीः उदकवत्यः अन्नवत्यो वा, तद्धेतुत्वात् । हि यस्मादर्थे; यस्मादेवं एता एतादृश्यः तस्मादेता ऋषिभिः संभृतो रसः । किञ्च – ब्राह्मणेष्वमृतं अमरणनिमित्तं हितं निहितम् । यद्वा - अमृतमपवर्गः अपवर्गहेतुत्वेन ज्ञानिषु ब्राह्मणेषु इदं निहितम् ॥