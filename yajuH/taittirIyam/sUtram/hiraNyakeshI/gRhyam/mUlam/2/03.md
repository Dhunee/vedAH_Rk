+++
title = "०३"

+++

 

यथैव वायुः पवते यथा समुद्र एजति एवं ते गर्भ एजतु सह जरायुणावसर्पतु इत्यवाङवमार्ष्टि १   
जातेश्मनि परशुं निधायोपरिष्टाद्धिरण्यं तेषूत्तराधरेषूपरिष्टात्कुमारं धारयति अश्मा भव परशुर्भव हिरण्यमस्तृतं भव वेदो वै पुत्रनामासि जीव त्वं शरदः शतम् अङ्गादङ्गात्सम्भवसि हृदयादधिजायसे आत्मा वै पुत्रनामासि स जीव शरदः शतमिति २

यद्यपरा न पतेदञ्जलिनोदकमादाय मूर्धानमस्यावसिञ्चेत् । तिलदेव पद्यस्व न मांसमसि नो दलम् । अवपद्यस्व स्वपथात् । इति ३
उपनिर्हरन्त्यौपासनमतिहरन्ति सूतिकाग्निम् ४   
स एष उत्तपनीय एव ५   
नास्मिन्किञ्चन कर्म क्रियतेन्यत्रोद्धूपनात् ६   
अथैनं कणैः सर्षपमिश्रैरुद्धूपयति । शण्डो मर्क उपवीरः शाण्डीकेर उलूखलः । च्यवनो नश्यतादितः । स्वाहा । आलिखन्विलिखन्ननिमिषन्किंवदन्त उपश्रुतिः । स्वाहा । अर्यम्णः कुम्भी शत्रुः पात्रपाणिर्निपुणिः । स्वाहा । आन्त्रीमुखः सर्षपारुणो नश्यतादितः । स्वाहा । केशिनी श्वलोमिनी बजाबोजोपकाशिनी । अपेत नश्यतादितः । स्वाहा । कौबेरका विश्ववासो रक्षोराजेन प्रेषिताः । ग्रामान्सजातयो यन्तीप्सन्तः परिजाकृतान् । स्वाहा । एतान्हतैतान्बध्नीतेत्ययं ब्रह्मणो दूतस्तानग्निः पर्यसरत् । तानिन्द्र स्तान्बृहस्पतिस्तानहं वेद ब्राह्मणः प्रमृशतः कूटदन्तान्विकेशाल्लँ म्बस्तनान् । स्वाहा नक्तञ्चारिण उरस्पेशाञ्छूलहस्तान्कपालपान् । स्वाहा पूर्व एषाम् पितेत्युच्चैःश्राव्यकर्णकः माता जघन्या गछन्ति ग्रामे विखुरमिच्छन्ती । स्वाहा नक्तञ्चारिणी स्वसा सन्धिना प्रेक्षते कुलम् या स्वपत्सु जागर्ति यस्यै विजातायां मनः । स्वाहा तासां त्वं कृष्णवर्त्मने क्लोमानं हृदयं यकृत् । अग्नेयक्षीणि निर्दह । स्वाहा । इति प्रतिमन्त्रमङ्गारेष्वावपति ७   
ततः पाणी प्रक्षाल्य भूमिमालभते यत्ते सुसीमे हृदयं दिवि चन्द्र मसि श्रितम् तस्यामृतत्वस्य नो धेहि माहं पौत्रमघं रुदम् वेद ते भूमि हृदयं दिवि चन्द्र मसि श्रितम् तथामृतत्वस्येशानो माहं पौत्रमघं रुदमिति इति ८   
अथातो मेधाजननम् । दर्भेण हिरण्यं प्रबध्य तदन्तर्धायोपरिष्टात्प्राञ्चं कुमारं धार्यमाणं घृतं प्राशयति । भूरृचस्त्वयि जुहोमि स्वाहा । भुवो यजूंषि त्वयि जुहोमि स्वाहा ॥ सुवः सामानि त्वयि जुहोमि स्वाहा । भूर्भुवः सुवरथर्वाङ्गिरसस्त्वयि जुहोमि स्वाहा । इति ९
अथैनमुष्ण-शीताभिरद्भिः स्नापयति । क्षेत्रियै त्वा निरृत्यै त्वा द्रुहो मुञ्चामि वरुणस्य पाशात् । अनागसं ब्रह्मणे त्वा करोमि शिवे ते द्यावापृथिवी उभे इमे । शं ते अग्निः सहाद्भिरस्तु शं द्यावापृथिवी सहौषधीभिः । शमन्तरिक्षं सह वातेन ते शं ते चतस्रः प्रदिशो भवन्तु । सूर्यमृतं तमसो ग्राह्या यद्देवा अमुञ्चन्न-सृजन्व्येनसः । एवमहमिमं क्षेत्रियाज्जामिशंसाद्द्रुहो मुञ्चामि वरुणस्य पाशात् । इति १०   
अथैनं मातुरुपस्थ आदधाति ११   
