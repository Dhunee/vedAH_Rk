+++
title = "२०"

+++

 

वैशम्पायनाय पलिङ्गवे तित्तिरायोखायात्रेयाय पदकाराय कौण्डिण्याय वृत्तिकाराय सूत्रकारेभ्यः सत्याषाढाय प्रवचनकर्तृभ्य आचार्येभ्य ऋषिभ्यो वानप्रस्थेभ्य ऊर्ध्वरेतोभ्य एकपत्नीभ्य इति १
यथास्वं पितृभ्यो मातामहेभ्यश्च कल्पयन्ति २   
अमुष्मै कल्पयाम्यमुष्मै कल्पयामि । इत्यासनेन ३   
अमुं तर्पयाम्यमुं तर्पयामि । इत्युदकेन ४   
अमुष्मै नमोमुष्मै नमः । इति गन्धपुष्पधूपदीपैः ५
अमुष्मै स्वाहामुष्मै स्वाहा । इत्यन्नेन ६   
अमुं तर्पयाम्यमुं तर्पयामि । इति फलोदकेन ७   
अमुष्मै नमोमुष्मै नमः । इत्युपस्थाय ८   
अपरेण वेदिमग्निमुपसमाधाय व्याहृतिपर्यन्तं कृत्वा काण्डर्षीञ्जुहोति काण्डनामानि वा सावित्रीमृग्वेदं यजुर्वेदं सामवेदमथर्ववेदं सदसस्पतिमिति । हुत्वा प्रथमेनानुवाकेनाधीयते । काण्डादीन्वा सर्वान् । जयादि प्रतिपद्यते । स्विष्टकृदन्तं कृत्वा त्र्यहमेकाहं वा क्षम्य यथाध्यायमध्येतव्यमिति वदन्ति ९
काण्डात्काण्डात् । या शतेन । इति द्वाभ्यामुदकान्ते दूर्वा रोपयन्ति १०   
उदधिमूर्मिमन्तं कृत्वा प्राचीमुदीचीं वा दिशमातमितोराजिं धावन्ति ११   
प्रत्येत्यापूपैः सक्तुभिरोदनेनेति ब्राह्मणांस्तर्पयन्ति १२   
एवं पारायणसमाप्तौ दूर्वारोपणोदधिधावनवर्जम् १३
नित्यमेवाद्भिर्देवानृषीन्पितॄंश्च तर्पयन्ति तर्पयन्ति १४   
२०

अष्टमः पटलः 