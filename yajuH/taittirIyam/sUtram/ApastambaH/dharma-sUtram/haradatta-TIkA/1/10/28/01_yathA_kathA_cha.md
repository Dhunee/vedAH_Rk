+++
title = "01 यथा कथा च"

+++

## सूत्रम्
यथा कथा च परपरिग्रहमभिमन्यते स्तेनो ह भवतीति कौत्सहरीतौ तथा काण्वपुष्करसादी ॥१॥  
### टिप्पनी
(१)यथा कथा च आपद्यनापदि वा भूयांसमल्पं वा, परपरिग्रहं परस्वमभिमन्यते-ममेदमस्त्विति बुद्धौ कुरुते(२) सर्वथा स्तेन एव भवतीति कौत्सादयो मन्यन्ते ॥१॥  

- १. 'कथा' इति छान्दसं रूपं कथमित्यर्थः । दृष्टं च "तमब्रुवन् कथा हास्था."(तै.सं. २.६.३.) "कथा मा निरभागिति" (तै.सं.३.१.९) इत्यादौ ।  
- २. बुद्धौ कृत्वाऽऽदत्त इत्यर्थ , इत्याधिक क. छ. पु.  
