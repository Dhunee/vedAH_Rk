+++
title = "१३"

+++


देवेभ्यः स्वाहाकार आ काष्ठात्, पितृभ्यः स्वधाकार ओदपात्रात्, स्वाध्याय इति १  

पूजा वर्णज्यायसां कार्या २  
वृद्धतराणां च ३  

हृष्टो दर्पति दृप्तो धर्ममतिक्रामति धर्मातिक्रमे खलु पुनर्नरकः ४   

न समावृत्ते समादेशो विद्यते ५  

ॐकारः स्वर्गद्वारं तस्माद्ब्रह्माध्येष्यमाण एतदादि प्रतिपद्येत ६  

विकथां चान्यां कृत्वैवं लौकिक्या वाचा व्यावर्तते ब्रह्म ७  
यज्ञेषु चैतदादयः प्रसवाः ८  
लोके च भूतिकर्मस्वेतदादीन्येव वाक्यानि स्युर्यथा पुण्याहं स्वस्त्यृद्धिमिति ९  

नासमयेन कृच्छ्रं कुर्वीत त्रिःश्रावणं त्रिःसहवचनमिति परिहाप्य १०  

अविचिकित्सा यावद्ब्रह्म निगन्तव्यमिति हारीतः ११

न बहिर्वेदे गतिर्विद्यते १२  

समादिष्टमध्यापयन्तं यावदध्ययनमुपसंगृह्णीयात् १३  

नित्यमर्हन्तमित्येके १४  

न गतिर् +++(=शुश्रूषा)+++ विद्यते १५  

वृद्धानां तु १६  

ब्रह्मणि मिथो विनियोगे न गतिर्विद्यते १७  

ब्रह्म वर्धत इत्युपदिशन्ति १८  

निवेशे वृत्ते संवत्सरे संवत्सरे द्वौ द्वौ मासौ समाहित आचार्यकुले वसेद्भूयः श्रुतमिच्छन्न् इति श्वेतकेतुः १९  
एतेन ह्यहं योगेन भूयः पूर्वस्मात्कालाच्छ्रुतमकुर्वीति २०  
तच्छास्त्रैर्विप्रतिषिद्धम् २१  
निवेशे हि वृत्ते नैयमिकानि श्रूयन्ते २२  


