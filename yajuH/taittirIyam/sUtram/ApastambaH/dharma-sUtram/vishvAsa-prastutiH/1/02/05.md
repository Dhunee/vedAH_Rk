+++
title = "०५"

+++

नियमेषु तपःशब्दः १   

तद्-अतिक्रमे विद्या-कर्म निःस्रवति ब्रह्म सहापत्याद् एतस्मात् २  

कर्तपत्यम् अनायुष्यं च ३  

तस्माद् ऋषयो ऽवरेषु न जायन्ते नियमाति-क्रमात् ४  

श्रुतर्षयस्तु भवन्ति केचित्कर्मफलशेषेण पुनःसंभवे ५   

यथा श्वेतकेतुः ६  

यत्किं च समाहितो ऽब्रह्माप्य् आचार्याद् उपयुङ्क्ते ब्रह्मवद् एव तस्मिन् फलं भवति ७   

अथो यत्किञ् च मनसा वाचा चक्षुषा वा सङ्कल्पन् ध्यायत्य् आहाभिविपश्यति वा तथैव तद्भवतीत्युपदिशन्ति ८   

गुरुप्रसादनीयानि कर्माणि स्वस्त्ययनमध्ययनसंवृत्तिरिति ९   

अतोऽन्यानि निवर्तन्ते ब्रह्मचारिणः कर्माणि १०

स्वाध्यायधृग् धर्मरुचिस्तप्स्व्यृजुर्मृदुः सिध्यति ब्रह्मचारी ११



सदा महान्तमपररात्रमुत्थाय गुरोस्तिष्ठन्प्रातरभिवादमभिवादयीतासावहं भो इति १२   

समानग्रामे च वसतामन्येषामपि वृद्धतराणां प्राक् प्रातराशात् १३   

प्रोष्य च समागमे १४   

स्वर्गमायुश्चेप्सन् १५  

दक्षिणम्बाहुं श्रोत्रसमं प्रसार्य ब्राह्मणोऽभिवादयीतोरःसमं राजन्यो मध्यसमं वैश्यो नीचैः शूद्रः प्रञ्जलिम् १६  

प्लावनं च नाम्नोऽभिवादनप्रत्यभिवादने च पूर्वेषां वर्णानाम् १७   

उदिते त्वादित्य आचार्येण समेत्योपसङ्ग्रहणम् १८  

सदैवाभिवादनम् १९

उपसंग्राह्य आचार्य इत्येके २०  

दक्षिणेन पाणिना दक्षिणं पादमधस्तादभ्यधिमृश्य सकुष्ठिकमुपसंगृह्णीयात् २१

उभाभ्यामेवोभावभिपीडयत उपसंग्राह्याव् इत्येके २२


सर्वाह्णं सुयुक्तोऽध्ययनादनन्तरोऽध्याये २३

तथा गुरुकर्मसु २४   

मनसा चानध्याये २५   

आहूताध्यायी च स्यात् २६   

