+++
title = "०१"

+++

अथातः सामयाचारिकान्धर्मान्व्याख्यास्यामः १   

धर्मज्ञसमयः प्रमाणम् २  


वेदाश्च ३  

चत्वारो वर्णो ब्राह्मणक्षत्रियवैश्यशूद्राः  ४

तेषां पूर्वस्पूर्वो जन्मतः श्रेयान् ५  

अशूद्राणामदुष्टकर्मणामुपायनं वेदाध्ययनमग्न्याधेयं फलवन्ति च कर्माणि ६  

शुश्रूषा शूद्रस्येतरेषां वर्णानाम् ७  

पूर्वस्मिन्पूर्वस्मिन्वर्णे निःश्रेयसम्भूयः ८  

उपनयनं विद्यार्थस्य श्रुतितः संस्कारः ९  

"सर्वेभ्यो वेदेभ्यः सावित्र्य् अनूच्यत" इति हि ब्राह्मणम् १०   

तमसो वा एष तमः प्रविशति यमविद्वानुपनयते यश्चाविद्वानिति हि ब्राह्मनम् ११  

तस्मिन्नभिजनविद्यासमुदेतं समाहितं संस्कर्तारमीप्सेत् १२


तस्मिंश्चैव विद्याकर्मान्तमविप्रतिपन्ने धर्मेभ्यः १३  

यस्माद्धर्मानाचिनोति स आचार्यः १४  


तस्मै न द्रुह्येत्कदाचन १५  

स हि विद्यातस्तं जनयति १६  


तच्छ्रेष्ठं जन्म १७  

शरीरमेव मातापितरौ जनयतः १८  

वसन्ते ब्राह्मणम् उपनयीत, ग्रीष्मे राजन्यं शरदि वैश्यं, गर्भाष्टमेषु ब्राह्मणं, गर्भैकादशेषु राजन्यं, गर्भ-द्वादशेषु वैश्यम् १९   

अथ काम्यानि २०  

सप्तमे ब्रह्म-वर्चस-कामम् २१   

अष्टम आयुष्-कामम् २२  

नवमे तेजस्-कामम् २३  

दशमेऽन्नाद्य-कामम् २४  

एकादश इन्द्रिय-कामम् २५  

द्वादशे पशु-कामम् २६  

आ षोडशाद् ब्राह्मणस्यानात्यय, आ द्वाविंशात् क्षत्रियस्य+ आ चतुर्विंशाद् वैश्यस्य - यथा व्रतेषु समर्थः स्याद् यानि वक्ष्यामः २७  


अतिक्रान्ते सावित्र्याः काल ऋतुं त्रैविद्यकं ब्रह्मचर्यं चरेत् २८  

अथोपनयनम् २९  

ततः संवत्सरम् उदकोपस्पर्शनम् ३०  

अथाध्याप्यः ३१  

अथ यस्य पिता पितामह इति अनुपेतौ स्यातां - ते ब्रह्मह-संस्तुताः ३२  

तेषाम् अभ्यागमनं भोजनं विवाहम् इति च वर्जयेत् ३३   


तेषाम् इच्छतां प्रायश्चित्तम् ३४  


यथा प्रथमे ऽतिक्रम ऋतुर् एवं संवत्सरः ३५  

अथोपनयनं, तत उदकोपस्पर्शनम् ३६  
