+++
title = "०४"

+++


यदुच्छिष्टं प्राश्नाति १   

हविरुच्छिष्टमेव तत् २   

यदन्यानि द्र व्याणि यथालाभमुपहरति दक्षिणा एव ताः ३   

स एष ब्रह्मचारिणो यज्ञो नित्यप्रततः ४   

न चास्मै श्रुति-विप्रतिषिद्धम् उच्छिष्टं दद्यात् ५   

यथा क्षार-लवण-मधु-मांसानीति ६  

एतेनान्ये नियमा व्याख्याताः ७   

श्रुतिर्हि बलीयस्यानुमानिकादाचारात् ८   

दृश्यते चापि प्रवृत्तिकारणम् ९   
प्रीतिर्ह्य् उपलभ्यते १०   
पितुर् ज्येष्ठस्य च भ्रातुर् उच्छिष्टं भोक्तव्यम् ११   

धर्म-विप्रतिपत्ताव् अभोज्यम् १२


सायं प्रातर् उदकुम्भम् आहरेत् १३      

सदारण्याद् एधान् आहृत्याधो निदध्यात् १४   
नास्तम् इते समिद्धारो गच्छेत् १५   
अग्निम् इद्ध्वा परिसमूह्य समिध आदध्यात् सायं प्रातर् यथोपदेशम् १६   
सायम् एवाग्नि-पूजेत्य् एके १७   
समिद्धम् अग्निं पाणिना परिसमूहेन् - न समूहन्या १८   
प्राक् तु याथाकामी १९   


नाग्न्य्-उदक-शेषेण वृथा-कर्माणि कुर्वीताऽऽचामेद् वा २०   

पाणि-संक्षुब्धेनोदकेनैक-पाण्याऽऽवर्जितेन च नाचामेत् २१   

स्वप्नं च वर्जयेत् २२   

अथाहरहराचार्यं गोपायेद् धर्मार्थयुक्तैः कर्मभिः २३   

स गुप्त्वा संविशन्ब्रूयाद्धर्मगोपायमाजूगुपमहमिति २४   


प्रमादादाचार्यस्य बुद्धिपूर्वं वा नियमातिक्रमं रहसि बोधयेत् २५   

अनिवृत्तौ स्वयं कर्माण्यारभेत २६   

निवर्तयेद्वा २७

अथ यः पूर्वोत्थायी जघन्यसंवेशी तमाहुर्न स्वपितीति २८   

स य एवं प्रणिहितात्मा ब्रह्मचार्यत्रैवास्य सर्वाणि कर्माणि फलवन्त्यवाप्तानि भवन्ति यान्यपि गृहमेधे २९   



इति प्रथमः पटलः