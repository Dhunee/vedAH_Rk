+++
title = "२९"

+++

खट्वाङ्गं दण्डार्थे कर्मनामधेयं प्रब्रुवाणश्चङ्क्रम्येत को भ्रूणघ्ने भिक्षामिति । ग्रामे प्राणवृत्तिं प्रतिलभ्य शून्यागारं वृक्षमूलं वाभ्युपाश्रयेन्न हि म आर्यैः संप्रयोगो विद्यते १-१   

एतेनैव विधिनोत्तमादुच्छ्वासाच्चरेत् । नास्यास्मिंल् लोके प्रत्यापत्तिर्विद्यते । कल्मषं तु निर्हण्यते १-२  

यः प्रमत्तो हन्ति, प्राप्तं दोषफलम् २

सह संकल्पेन भूयः ३   

एवमन्येष्वपि दोषवत्सु कर्मसु ४  

तथा पुण्यक्रियासु ५  

परीक्षार्थोऽपि ब्राह्मण आयुधं नाददीत ६   

यो हिंसार्थमभिक्रान्तं हन्ति मन्युरेव मन्युं स्पृशति न तस्मिन्दोष इति पुराणे ७   


अथाभिशस्ताः समवसाय पतित-पुत्रेषु - चरेयुर्धार्म्यमिति सांशित्येतरेतरयाजका इतरेतराध्यापका मिथो विवहमानाः ८  

पुत्रान्संनिष्पाद्य ब्रूयुर्विप्र व्रजततास्मदेवं ह्यस्मत्स्वार्याः संप्रत्यपत्स्यतेति ९   

अथापि न सेन्द्रि यः पतति १०   

तदेतेन वेदितव्यम् । अङ्गहीनो हि साङ्गं जनयति ११   


मिथ्यैतदिति हारीतः १२  

दधिधानीसधर्मा स्त्री भवति १३   

यो हि दधिधान्यामप्रयतं पय आतच्य मन्थति न तेन धर्मकृत्यं क्रियते । एवमशुचि शुक्लं यन्निवर्तते न तेन सह संप्रयोगो विद्यते १४   


अभीचारानुव्याहारावशुचिकरावपतनीयौ १५  

पतनीयाविति हारीतः १६  

पतनीयवृत्तिस्त्वशुचिकराणां द्वादश मासान्द्वादशार्धमासान्द्वादश द्वादशाहान्द्वादश सप्ताहान्द्वादश त्र्यहान्द्वादशाहं सप्ताहं त्र्यहमेकाहम् १७  

इत्यशुचिकरनिर्वेषो यथा कर्माभ्यासः १८  



इति दशमः पटलः