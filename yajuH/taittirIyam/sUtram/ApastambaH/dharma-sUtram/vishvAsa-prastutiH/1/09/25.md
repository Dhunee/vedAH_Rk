+++
title = "२५"

+++

गुरुतल्पगामी सवृषणं शिश्नं परिवास्याञ्जलावाधाय दक्षिणां दिशमनावृत्तिं व्रजेत् १  

ज्वलितां वा सूर्मिं परिष्वज्य समाप्नुयात् २  

सुरापोऽग्निस्पर्शां +++(क्वतिथां)+++ सुरां पिबेत् ३   

स्तेनः प्रकीर्णकेशोऽए मुसलमादाय राजानं गत्वा कर्माचक्षीत । तेनैनं हन्याद्वधे मोक्षः ४  

अनुज्ञातेऽनुज्ञातारमेनः ५  

अग्निं वा प्रविशेत्तीक्ष्णं वा तप आयच्छेत् ६   

भक्तापचयेन वात्मानं समाप्नुयात् ७   

कृच्छ्रसंवत्सरं वा चरेत् ८  

अथाप्युदाहरन्ति । स्तेयं कृत्वा सुरां पीत्वा गुरुदारं च गत्वा ब्रह्महत्यामकृत्वा चतुर्थकाला मितभोजनाः स्युरपोऽभ्यवेयुः सवनानुकल्पम् ९  

स्थानासनाभ्यां विहरन्त एते त्रिभिर्वर्षैरप पापं नुन्दते १०   


प्रथमं वर्णं परिहाप्य प्रथमं वर्णं हत्वा संग्रामं गत्वावतिष्ठेत । तत्रैनं हन्युः ११   

अपि वा लोमानि त्वचं मांसमिति हावयित्वाग्निं प्रविशेत् १२  

वायसप्रचलाकबर्हिणचक्रवाकहंसभासमण्डूकनकुलडेरिकाश्वहिंसायां शूद्र वत्प्रायश्चित्तम् १३   


