+++
title = "२७"

+++

श्रावण्यां पौर्णमास्यां तिलभक्ष उपोष्य वा श्वोभूते महानदम् उदकम् उपस्पृश्य सावित्र्या समित्-सहस्रम् आदध्याज् जपेद् वा १   

इष्टि-यज्ञ-क्रतून् वा पवित्रार्थान् आहरेत् २  


अभोज्यं भुक्त्वा नैष्पुरीष्यम् ३   

तत्सप्तरात्रेणावाप्यते ४   

हेमन्तशिशिरयोर्वोभयोः संध्योरुदकमुपस्पृशेत् ५   

कृच्छ्रद्वादशरात्रं वा चरेत् ६   

त्र्यहमनक्ताश्यदिवाशी ततस्त्र्यहं त्र्यहमयाचितव्रतस्त्र्यहं नाश्नाति किंचनेति कृच्छ्रद्वादशरात्रस्य विधिः ७  

एतमेवाभ्यसेत्संवत्सरं स कृच्छ्रसंवत्सरः ८  

अथापरम् । बहून्यप्यपतनीयानि कृत्वा त्रिभिरनश्नत्पारायणैः कृतप्रायश्चित्तो भवति ९

अनार्यां शयने बिभ्रेद्ददद्वृद्धिं कषायपः । अब्राह्मण इव वन्दित्वा तृणेष्वासीत पृष्ठतप् १०   

यदेकरात्रेण करोति पापं कृष्णं वर्णं ब्राह्मणः सेवमानः ।  
चतुर्थकाल उदकाभ्यवायी +++(स्नानकर्ता)+++ त्रिभिर्वर्षैस् तद् अपहन्ति पापम् ११  



इति नवमः पटलः