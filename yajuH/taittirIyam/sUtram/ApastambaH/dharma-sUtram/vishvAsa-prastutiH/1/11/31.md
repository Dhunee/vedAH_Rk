+++
title = "३१"

+++

प्राङ्मुखोऽन्नानि भुञ्जीत उच्चरेद्दक्षिणामुखः । उदङ्मुखो मूत्रं कुर्यात्प्रत्यक्पादावनेजनमिति १  


आराच्चावसथान्मूत्रपुरीषे कुर्याद्दक्षिणां दिशं दक्षिणापरां वा २  

अस्तमिते च बहिर्ग्रामादारादावसथाद्वा मूत्रपुरीषयोः कर्म वर्जयेत् ३  

देवताभिधानं चाप्रयतः ४   

परुषं चोभयोर् देवतानां राज्ञश्च +++(वर्जयेत्)+++ ५   

ब्राह्मणस्य गोरिति पदोपस्पर्शनं वर्जयेत् ६  

हस्तेन चाकारणात् ७  

गोर्दक्षिणानां कुमार्याश्च परीवादान् वर्जयेत् ८   


स्पृहतीं च गां  नाचक्षीत ९   

संसृष्टां च वत्सेनानिमित्ते १०  

नाधेनुमधेनुरिति ब्रूयात् । धेनुभव्येत्येव ब्रूयात्  ११   

न भद्रम्भद्रमिति ब्रूयात् । पुण्यं प्रशास्तमित्येव ब्रूयात् १२  

वत्सतन्तीं च नोपरि गच्छेत् १३   

प्रेङ्खावन्तरेण (डोलास्तम्भौ) च नातीयात् १४   

नासौ मे सपत्न ब्रूयात् । यद्यसौ मे सपत्न इति ब्रूयाद् द्विषन्तं भ्रातृव्यं जनयेत् १५   

नेन्द्र-धनुरिति परस्मै प्रब्रूयात् १६  

न पततः +++(=पक्षिणः)+++ संचक्षीतः १७  

उद्यन्तमस्तं यन्तं चादित्यं दर्शने वर्जयेत् १८  

दिवादित्यः सत्त्वानि गोपायति नक्तं चन्द्रमास्तस्मादमावास्यायां निशायां स्वाधीय आत्मनो गुप्तिमिच्छेत्प्रायत्य ब्रह्मचर्यकाले चर्यया च १९  

सह ह्येतां रात्रिं सूर्याचन्द्रमसौ वसतः २०  


न कुसृत्या ग्रामं प्रविशेत् । यदि प्रविशेन्नमो रुद्राय वास्तोष्पतय इत्येतामृचं जपेदन्यां वा रौद्रीम् २१  

नाब्राह्मणायोच्छिष्टं प्रयच्छेत् । यदि प्रयच्छेद्दन्तान्स्कुप्त्वा तस्मिन्न् अवधाय प्रयच्छेत् २२  

क्रोधादींश्च भूतदाहीयान्दोषान्वर्जयेत् २३   


