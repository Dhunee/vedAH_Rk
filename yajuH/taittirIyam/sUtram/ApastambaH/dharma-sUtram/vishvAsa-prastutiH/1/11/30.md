+++
title = "३०"

+++
विद्यया स्नातीत्येके १   

तथा व्रतेनाष्टाचत्वारिंशत्परीमाणेन २   

विद्याव्रतेन चेत्येके ३   

तेषु सर्वेषु स्नातकवद्वृत्तिः ४  

समाधिविशेषाच्छ्रुतिविशेषाच्च पूजायां फलविशेषः ५   

अथ स्नातकव्रतानि ६  

पूर्वेण ग्रामान्निष्क्रमणप्रवेशनानि शीलयेदुत्तरेण वा ७   

संध्योश्च बहिर्ग्रामादासनं वाग्यतश्च ८   

विप्रतिषेधे श्रुतिलक्षणं बलीयः ९  

सर्वान्रागान्वाससि वर्जयेत् १०   

कृष्णं च स्वाभाविकम् ११  

अनूद्भासि वासो वसीत १२  

अप्रतिकृष्टं च शक्तिविषये १३   

दिवा च शिरसः प्रावरणं वर्जयेन्मूत्रपुरीषयोः कर्म परिहाप्य १४   

शिरस्तु प्रावृत्य मूत्रपुरीषे कुर्याद्भूम्यां किंचिदन्तर्धाय १५   


छायायाम्मूत्रपुरीषयोः कर्म वर्जयेत् १६  

स्वां तु छायामवमेहेत् १७  


न सोपानह्मूत्रपुरीषे कुर्यात्कृष्टे थ्यप्सु च १८   

तथा ष्ठेवनमैथुनयोः कर्माप्सु वर्जयेत् १९   

अग्निमादित्यमपो ब्राह्मणं गा देवताश्चाभिमुखो मूत्रपुरीषयोः कर्म वर्जयेत् २०  

अश्मानं लोष्ठमार्द्राअनोषधिवनस्पतीनूर्ध्वानाच्छिद्य मूत्रपुरीषयोः शुन्धने वर्जयेत् २१  

अग्निमपो ब्राह्मणं गा देवता द्वारं प्रतीवातं च शक्तिविषये नाभिप्रसारयीत २२  

अथाप्युदाहरन्ति २३   

