+++
title = "२९"

+++

प्रयोजयिता मन्ता कर्तेति स्वर्गनरकफलेषु कर्मसु भागिनः १  

यो भूय आरभते तस्मिन्फलविशेषः २  

कुटुम्बिनौ धनस्येशते ३  

तयोरनुमतेऽन्येऽपि तद्धितेषु वर्तेरन् ४  

विवादे विद्याभिजनसंपन्ना वृद्धा मेधाविनो धर्मेष्वविनिपातिनः ५  

संदेहे लिङ्गतो +++(=अनुमानेन)+++ दैवेनेति विचित्य ६  

पुण्याहे प्रातरग्नाविद्धे ऽपामन्ते राजवत्य् उभयतः +++(उभयपक्षाभ्याम्)+++ समाख्याप्य सर्वानुमते मुख्यः सत्यं प्रश्नं ब्रूयात् ७  

अनृते राजा दण्डं प्रणयेत् ८  

नरकश्चात्राधिकः सांपराये ९  

सत्ये स्वर्गः सर्वभूतप्रशंसा च १०   

सा निष्ठा या विद्या स्त्रीषु शूद्रेषु च ११  

आथर्वणस्य वेदस्य शेष इत्युपदिशन्ति १२  

कृच्छ्रा धर्मसमाप्तिः समाम्नातेन । लक्षणकर्मणात्तु समाप्यते १३  

तत्र लक्षणम् । सर्वजनपदेष्वेकान्तसमाहितमार्याणां वृत्तं सम्यग्विनीतानां वृद्धानामात्मवतामलोलुपानामदाम्भिकानां वृत्तसादृश्यं भजेत । एवमुभौ लोकावभिजयति १४   

स्त्रीभ्यः सर्ववर्णेभ्यश्च धर्मशेषान्प्रतीयादित्येक इत्येके १५   

इत्येकादशः पटलः

इति द्वितीयोऽध्यायः

समाप्तं चेदमापस्तम्बीयधर्मसूत्रम्