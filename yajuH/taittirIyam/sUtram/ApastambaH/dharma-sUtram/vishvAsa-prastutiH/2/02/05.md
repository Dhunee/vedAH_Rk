+++
title = "०५"

+++



सर्वविद्यानामप्युपनिषदामुपाकृत्यानध्ययनं तदहः १   
अधीत्य चाविक्रमणं सद्यः २   
यदि त्वरेत गुरोः समीक्षायां स्वाध्यायमधीत्य कामं गच्छेत् । एवमुभयोः शिवं भवति ३   


समावृत्तं चेदाचार्योऽभ्यागच्छेत्तमभिमुखो ऽभ्यागम्य तस्योपसंगृह्य न बीभत्समान उदकमुपस्पृशेत्पुरस्कृत्योपस्थाप्य यथोपदेशं पूजयेत् ४  

आसने शयने भक्ष्ये भोज्ये वाससि वा संनिहिते निहीनतरवृत्तिः स्यात् ५   

तिष्ठन्सव्येन पाणिनानुगृह्याचार्यमाचमयेत् ६   

अन्यं वा समुदेतम् ७  

स्थानासनचङ्क्रमणस्मितेष्वनुचिकीर्षन् ८  

संनिहिते मूत्रापुरीषवातकर्मोच्चैर्भाषाहासष्ठेवनदन्तस्कवननिःशृङ्खणभ्रुक्षेपणतालननिष्ठ्यानीति ९   

दारे प्रजायां चोपस्पर्शनभाषा विस्रम्भपूर्वाः परिवर्जयेत् १०   

वाक्येन वाक्यस्य प्रतीघातमाचार्यस्य वर्जयेत् ११  

श्रेयसां च १२  


सर्वभूतपरीवादाक्रोशांश्च १३  

विद्यया च विद्यानाम् १४  

यया विद्यया न विरोचेत पुनराचार्यमुपेत्य नियमेन साधयेत् १५  


उपाकरणादोत्सर्जनादध्यापयितुर्नियमः। लोमसंहरणं मांसं श्राद्धं मैथुनमिति च वर्जयेत् १६  

ऋत्वे वा जायाम् १७  

यथागमं शिष्येभ्यो विद्यासंप्रदाने नियमेषु च युक्तः स्यात् । एवं वर्तमानः पूर्वापरान्संबन्धानात्मानं च क्षेमे युनक्ति १८  


मनसा वाचा प्राणेन चक्षुषा श्रोत्रेण त्वक्शिश्नोदरारम्भनणानास्रावान्परिवृञ्जानो ऽमृतत्वाय कल्पते १९  



इति द्वितीयः पटलः