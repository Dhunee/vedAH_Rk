+++
title = "०४"

+++


शय्यादेशे कामलिङ्गेन १  

देहल्यामन्तरिक्षलिङ्गेन २  

उत्तरेणापिधान्याम् ३  

उत्तरैर्ब्रह्मसदने ४  

दक्षिणतः पितृलिङ्गेन प्राचीनावीत्यवाचीनपाणिः कुर्यात् ५  

रौद्र उत्तरो यथा देवताभ्यः ६  

तयोर्नाना परिषेचनं धर्मभेदात् ७  

नक्तमेवोत्तमेन वैहायसम् ८  

य एतानव्यग्रो यथोपदेशं कुरुते नित्यः स्वर्गः पुष्टिश्च ९  

अग्रं च देयम् १०  

अतिथीनेवाग्रे भोजयेत् ११  

बलान् वृद्धान् रोग-संबन्धान् स्त्रीश् चान्तर्वत्नीः १२  

काले स्वामिनावन्नार्थिनं न प्रत्याचक्षीयाताम् १३  

अभावे भूमिरुदकं तृणानि कल्याणी वाग् इति । एतानि वै सतोऽगारे न क्षीयन्ते कदाचनेति १४  

एवंवृत्तावनन्तलोकौ भवतः १५  


ब्राह्मणायानधीयानायासनमुदकमन्नमिति देयम् । न प्रत्युत्तिष्ठेत् १६  

अभिवादनायैवोत्तिष्ठेदभिवाद्यश्चेत् १७  

राजन्यवैश्यौ च १८   

शूद्रमभ्यागतं कर्मणि नियुञ्ज्यात् । अथास्मै दद्यात् १९  

दासा वा राजकुलादाहृत्यातिथिवच् छूद्रम् पूजयेयुः २०  

+++(गृहस्थेन)+++ नित्यमुत्तरं वासः कार्यम् २१  

अपि वा सूत्रमेवोपवीतार्थे २२  

यत्र भुज्यते तत्समूह्य निर्हृत्यावोक्ष्य तं देशम्, अमत्रेभ्यो +++(=पात्रेभ्यो)+++ लेपान्संकृष्याद्भिः संसृज्योत्तरतः शुचौ देशे रुद्राय निनयेत् । एवं वास्तु शिवं भवति २३  

ब्राह्मण आचार्यः स्मर्यते तु २४  

आपदि ब्राह्मणेन राजन्ये वैश्ये वाध्ययनम् २५  

अनुगमनं च पश्चात् २६  

तत ऊर्ध्वं ब्राह्मण एवाग्रे गतौ स्यात् २७  

