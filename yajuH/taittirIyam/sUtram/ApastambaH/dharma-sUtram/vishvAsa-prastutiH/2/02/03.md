+++
title = "०३"

+++

आर्याः प्रयता वैश्वदेवेऽन्नसंस्कर्तारः स्युः १  

भाषां कासं क्षवयुमित्यभिमुखो ऽन्नं वर्जयेत् २   

केशानङ्गं वासश्चालभ्याप उपस्पृशेत् ३  

आर्याधिष्ठिता वा शूद्राः संस्कर्तारः स्युः ४  

तेषां स एवाचमनकल्पः ५   

अधिकमहरहः केशश्मश्रुलोमनखवापनम् ६  

उदकोपस्पर्शनं च सह वाससा ७  

अपि वाष्टमीष्वेव पर्वसु वा वपेरन् ८  

परोक्षमन्नं संस्कृतमग्नावधिश्रित्याद्भिः प्रोक्षेत् । तद्देवपवित्रमित्याचक्षते ९  

सिद्धेऽन्ने तिष्ठन्भूतमिति स्वामिने प्रब्रूयात् १०  

तत्सुभूतं विराड् अन्नं तन्मा क्षायीति प्रतिवचनः ११  

गृहमेधिनोर्यदशनीयस्य होमा बलयश्च स्वर्गपुष्टिसंयुक्ताः १२  

तेषां मन्त्राणामुपयोगे द्वादशाहमधःशय्या ब्रह्मचर्यं क्षारलवणवर्जनं च १३   

उत्तमस्यैकरात्रमुपवासः १४  

बलीनां तस्य तस्य देशे संस्कारो हस्तेन परिमृज्यावोक्ष्य न्युप्य पश्चात्परिषेचनम् १५  

औपासने पचने वा षड्भिराद्यैः प्रतिमन्त्रं हस्तेन जुहुयात् १६  

उभयतः परिषेचनं यथा पुरस्तात् १७  

एवं बलीनां देशे देशे समवेतानां सकृत्सकृदन्ते परिषेचनम् १८  

सति सूपसंसृष्टेन कार्याः १९  

अपरेणाग्निं सप्तमाष्टमाभ्यामुदगपवर्गम् २०  


उदधानसंनिधौ नवमेन २१  

मध्येऽगारस्य दशमैकादशाभ्यां प्रागपवर्गम् २२  

उत्तरपूर्वदेशेऽगारस्योत्तरैश्चतुर्भिः २३  


