+++
title = "२६"

+++

भृत्यानामनुपरोधेन क्षेत्रं वित्तं च ददद्ब्राह्मणेभ्यो यथार्हमनन्तांल् लोकाभिजयति १   
ब्राह्मणस्वान्यपजिगीषमाणो राजा यो हन्यते तमाहुरात्मयूपो यज्ञोऽनन्तदक्षिण इति २  

एतेनान्ये शूरा व्याख्याताः प्रयोजने युध्यमानास्तनुत्यजः ३  

ग्रामेषु नगरेषु चार्यान्शुचीन्सत्यशीलान्प्रजागुप्तये निदध्यात् ४  

तेषां पुरुषास्तथागुणा एव स्युः ५  

सर्वतो योजनं नगरं तस्करेभ्यो रक्ष्यम् ६  

क्रोशो ग्रामेभ्यः ७  

तत्र यन्मुष्यते तैस्तत्प्रतिदाप्यम् ८  

धार्म्यं शुल्कमवहारयेत् ९  

अकरः श्रोत्रियः १०  

सर्ववर्णानां च स्त्रियः ११  

कुमाराश्च प्राग् व्यञ्जनेभ्यः १२  

ये च विद्यार्था वसन्ति १३  

तपस्विनश्च ये धर्मपराः १४  

शूद्रश्च पादावनेक्ता +++(= पादधावनजीवी)+++ १५  

अन्धमूकबधिररोगविष्टाश्च १६  

ये व्यर्था +++(=मुक्ताश् शास्त्रैः)+++ द्रव्यपरिग्रहैः १७

अबुद्धिपूर्वमलंकृतो युवा परदारमनुप्रविशन्कुमारीं वा वाचा बाध्यः १८  

बुद्धिपूर्वं तु दुष्टभावो दण्ड्यः १९  

संनिपाते वृत्ते शिश्नच्छेदनं सवृषणस्य २०  

कुमार्यां तु स्वान्यादाय नाश्यः २१  

अथ +++(परदार-कुमार्यौ)+++ भृत्ये राज्ञा २२  

रक्ष्ये चात ऊर्ध्वं मैथुनात् २३  

निर्वेषाभ्युपाये तु स्वामिभ्योऽवसृजेत् २४  

