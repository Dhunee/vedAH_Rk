+++
title = "१६"

+++

सह देवमनुष्या अस्मिंल् लोके पुरा बभूवुः । अथ देवाः कर्मभिर्दिवं जग्मुरहीयन्त मनुष्याः । तेषां ये तथा कर्माण्यारभन्ते सह देवैर्ब्रह्मणा चामुष्मिंल् लोके भवन्ति । अथैतन्मनुः श्राद्धशब्दं कर्म प्रोवाच १  

प्रजानिःश्रेयसा च २  

तत्र पितरो देवता ब्राह्मणास्त्वाहवनीयार्थे ३  

मासि मासि कार्यम् ४  

अपरपक्षस्यापराह्नः श्रेयान् ५  

तथापरपक्षस्य जघन्यान्यहानि ६  

सर्वेष्वेवापरपक्षस्याहस्सु क्रियमाणे पितॄन्प्रीणाति । कर्तुस्तु कालाभिनियमात्फलविशेषः ७  

प्रथमेऽहनि क्रियमाणे स्त्रीप्रायमपत्ये जायते ८  

द्वितीये ऽस्तेनाः ९  

तृतीये ब्रह्मवर्चसिनः १०  

चतुर्थे क्षुद्र पशुमान् ११  

पञ्चमे पुमांसः । बह्वपत्यो न चानपत्यः प्रमीयते १२  

षष्ठेऽध्वशीलोऽक्षशीलश्च १३  

सप्तमे कर्षे राद्धिः १४  

अष्टमे पुष्टिः १५  

नवम एकखुराः १६  

दशमे व्यवहारे राद्धिः १७  

एकादशे कृष्णायसं त्रपुसीसम् १८  

द्वादशे पशुमान् १९  

त्रयोदशे बहुपुत्रो बहुमित्रो दर्शनीयापत्यः । युवमारिणस्तु भवन्ति २०  

चतुर्दश आयुधे राद्धिः २१  

पञ्चदशे पुष्टिः २२  

तत्र द्रव्याणि तिलमाषा व्रीहियवा आपो मूलफलानि २३  

स्नेहवति त्वेवान्ने तीव्रतरा पितॄणां प्रीतिर्द्राघीयांसं च कालम् २४  

तथा धर्माहृतेन द्रव्येण तीर्थे +++(=सत्पा)+++ प्रतिपन्नेन २५  

संवत्सरं गव्येन प्रीतिः २६  

भूयांसमतो माहिषेण २७  

एतेन ग्राम्यारण्यानां पशूनां मांसं मेध्यं व्याख्यातम् २८  


