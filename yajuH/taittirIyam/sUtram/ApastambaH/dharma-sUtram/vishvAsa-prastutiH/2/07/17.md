+++
title = "१७"

+++


खड्गोपस्तरणे खड्गमांसेनानन्त्यं कालम् १  

तथा शतबलेर्मत्स्यस्य मांसेन २  

वार्ध्राणसस्य च ३  

प्रयतः प्रसन्नमनाः सृष्टो भोजयेद्ब्राह्मणान्ब्रह्मविदो योनिगोत्रमन्त्रान्तेवास्यसंबन्धान् ४  

गुणहान्यां तु परेषां समुदेतः सोदर्योऽपि भोजयितव्यः ५  

एतेनान्तेवासिनो व्याख्याताः ६  

अथाप्युदाहरन्ति ७  

संभोजनी +++(=परस्पर-धर्म-भोजनम्)+++ नाम पिशाचभिक्षा नैषा पितॄन्गच्छति नोत देवान् । इहैव सा चरति क्षीणपुण्या शालान्तरे गौरिव नष्टवत्सा ८  

इहैव संभुञ्जती दक्षिणा कुलात्कुलं विनश्यतीति ९  

तुल्यगुणेषु वयोवृद्धः श्रेयान्, द्रव्यकृशश्चेप्सन् १०  

पूर्वेद्युर्निवेदनम् ११  

अपरेद्युर्द्वितीयम् १२  

तृतीयमामन्त्रणम् +++(= गृहम् प्रत्यानयनम्)+++ १३  

त्रिःप्रायमेके श्राद्धमुपदिशन्ति १४  

यथा प्रथममेवं द्वितीयं तृतीयं च १५  

सर्वेषु वृत्तेषु सर्वतः समवदाय शेषस्य ग्रासावरार्ध्यं प्राश्नीयाद्यथोक्तम् १६  

उदीच्यवृत्तिस्त्वासनगतानां हस्तेषूदपात्रानयनम् १७  

उद्ध्रियतामग्नौ च क्रियतामित्यामन्त्रयते १८  

काममुद्ध्रियतां काममग्नौ क्रियतामित्यत्तिसृष्ट उद्धरेद्जुहुयाच्च १९

श्वभिरपपात्रैश्च श्राद्धस्य दर्शनं परिचक्षते २०  

श्वित्रः +++(=श्वेतकुष्टः)+++ शिपिविष्टः परतल्पगाम्यायुधीयपुत्रः शूद्रो त्पन्नो ब्राह्मण्यामित्येते श्राद्धे भुञ्जानाः पङ्क्तिदूषणा भवन्ति २१  

त्रिमधुस्त्रिसुपर्णस्त्रिणाचिकेतश्चतुर्मेधः पञ्चाग्निर्ज्येष्ठसामगो वेदाध्याय्यनूचानपुत्रः श्रोत्रिय इत्येते श्राद्धे भुञ्जानाः पङ्क्तिपावना भवन्ति २२  

न च नक्तं श्राद्धं कुर्वीत २३  

आरब्धे चाभोजनमा समापनात् २४  

अन्यत्र राहुदर्शनात् २५  



इति सप्तमः पटलः