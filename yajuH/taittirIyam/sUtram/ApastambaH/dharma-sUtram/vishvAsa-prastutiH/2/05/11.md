+++
title = "११"

+++

इतरेषां वर्णानामा प्राणविप्रयोगात्समवेक्ष्य तेषां कर्माणि राजा दण्डम्प्रणयेत् १   

न च संदेहे दण्डं कुर्यात् २  

सुविचितं विचित्या दैवप्रश्नेभ्यो राजा दण्डाय प्रतिपद्येत ३  

एवंवृत्तो राजोभौ लोकावभिजयति ४  

राज्ञः पन्था ब्राह्मणेनासमेत्य ५   

समेत्य तु ब्राह्मणस्यैव पन्थाः ६  

यानस्य भाराभिनिहितस्यातुरस्य स्त्रिया इति सर्वैर्दातव्यः ७   

वर्णज्यायसां चेतरेर्वर्णैः ८  

अशिष्टपतितमत्तोन्मत्तानामात्मस्वस्त्ययनार्थेन सर्वैरेव दातव्यः ९  

धर्मचर्यया जघन्यो वर्णः पूर्वं पूर्वं वर्णमापद्यते जातिपरिवृत्तौ १०  

अधर्मचर्यया पूर्वो वर्णो जघन्यं जघन्यं वर्णमापद्यते जातिपरिवृत्तौ ११  

धर्मप्रजासंपन्ने दारे नान्यां कुर्वीत १२

अन्यतराभावे कार्या प्राग् अग्न्याधेयात् १३  

आधाने हि सती कर्मभिः संबध्यते येषामेतदङ्गम् १४  

सगोत्राय दुहितरं न प्रयच्छेत् १५  

मातुश्च योनिसंबन्धेभ्यः १६  

ब्राह्मे विवाहे बन्धुशीलश्रुतारोग्याणि बुद्ध्वा प्रजासहत्वकर्मभ्यः प्रतिपादयेच्छक्तिविषयेणालंकृत्य १७   

आर्षे दुहितृमते मिथुनौ गावौ देयौ १८  

दैवे यज्ञतन्त्र ऋत्विजे प्रतिपादयेत् १९  

मिथः कामात्सांवर्तेते स गान्धर्वः २०  

