+++
title = "२४"

+++


अथाप्यस्य प्रजातिम् अमृतम् आम्नाय आह । प्रजामनु प्रजायसे तदु ते मर्त्यामृतमिति १   

अथापि - स एवायं विरूढः पृथक् प्रत्यक्षेणोपलभ्यते दृश्यते चापि सारूप्यं देहत्वमेवान्यत् २  

ते शिष्टेषु कर्मसु वर्तमानाः पूर्वेषां सांपरायेण कीर्तिं स्वर्गं च वर्धयन्ति ३  

एवमवरोऽवरः परेषाम् +++(=पूर्विकाणाम्)+++ ४   

आ भूतसंप्लवात् ते स्वर्गजितः ५  

पुनः सर्गे बीजार्था भवन्तीति भविष्यत्पुराणे ६  

अथापि प्रजापतेर्वचनम् ७  

त्रयीं विद्यां ब्रह्मचर्यं प्रजातिं श्रद्धां तपो यज्ञमनुप्रदानम् । य एतानि कुर्वते तैरित् सह +++(वयम् प्रजापतयः)+++ स्मो, रजो भूत्वा ध्वंसते ऽन्यत् प्रशंसन्न् इति ८  


तत्र ये पापकृतस्त एव ध्वंसन्ति यथा पर्णं वनस्पतेर्न परान्हिंसन्ति ९  

नास्यास्मिंल् लोके कर्मभिः संबन्धो विद्यते तथा परस्मिन्कर्मफलैः १०  

तदेतेन वेदितव्यम् ११  

प्रजापतेरृषीणामिति सर्गोऽयम् १२  

तत्र ये पुण्यकृतस्तेषां प्रकृतयः परा ज्वलन्त्य +++(= तारारूपेण)+++ उपलभ्यन्ते १३  

स्यात्तु कर्मावयवेन तपसा वा कश्चित्सशरीरोऽन्वन्तं लोकं जयति सङ्कल्पसिद्धिश्च स्यान्न तु तज्ज्यैष्ठ्यमाश्रमाणाम् १४  


