+++
title = "२५"

+++


व्याख्याताः सर्ववर्णानां साधारणवैशेषिका धर्माः । राज्ञस्तु विशेषाद्वक्ष्यामः १  

दक्षिणाद्वारं वेश्म पुरं च मापयेत् २  

अन्तरस्यां पुरि वेश्म ३  

तस्य पुरस्तादावसथस्तदामन्त्रणमित्याचक्षते ४  

दक्षिणेन पुरं सभा दक्षिणोदग्द्वारा यथोभयं संदृश्येत बहिरन्तरं चेति ५  

सर्वेष्वेवाजस्रा अग्नयः स्युः ६  

अग्निपूजा च नित्या यथा गृहमेधे ७  

आवसथे श्रोत्रियावरार्ध्यानतिथीन्वासयेत् ८  

तेषां यथागुणमावसथाः शय्यान्नपानं च विदेयम् ९  

गुरूनमात्यांश्च नातिजीवेत् १०  

न चास्य विषये क्षुधा रोगेण हिमातपाभ्यां वावसीदेदभावाद्बुद्धिपूर्वं वा कश्चित् ११   

सभाया मध्ये ऽधिदेवनमुद्धत्या ऽऽवोक्ष्या ऽऽक्षान् निवपेद् युग्मान् वैभीतकान्यथार्थान् १२  

आर्याः शुचयः सत्यशीला दीवितारः स्युः १३   

आयुधग्रहणं नृत्तगीतवादित्राणीति राजाधीनेभ्योऽन्यत्र न विद्येरन् १४  

क्षेमकृद्राजा यस्य विषये ग्रामेऽरण्ये वा तस्करभयं न विद्यते १५  


इति नवमः पटलः