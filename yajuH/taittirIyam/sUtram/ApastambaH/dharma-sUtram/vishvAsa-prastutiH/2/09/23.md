+++
title = "२३"

+++


भूयांसं वा नियममिच्छन्न् अन्वहमेव पात्रेण सायं प्रातरर्थमाहरेत् १  

ततो मूलैः फलैः पर्णैस्तृणैरिति वर्तयंश्चरेदन्ततः प्रवृत्तानि ततोऽपो वायुमाकाशमित्यभिनिश्रयेत्तेषामुत्तर उत्तरः संयोगः फलतो विशिष्टः २  

अथ पुराणे श्लोकावुदाहरन्ति ३  

अष्टाशीतिसहस्राणि ये प्रजामीशिर +++(=अभ्यनन्दन्)+++ ऋर्षयः । दक्षिणेनार्यम्णः पन्थानं ते श्मशानानि भेजिरे ४  
अष्टाशीतिसहस्राणि ये प्रजां नेषिरर्षयः । उत्तरेणार्यम्णः पन्थानं तेऽमृतत्वं हि कल्पते ५  

इत्यूर्ध्वरेतसां +++(=गृहस्थेतरेषाम्)+++ प्रशंसा ६  

अथापि संकल्पसिद्धयो +++(=सङ्कल्पत एव सिद्धिः)+++ भवन्ति ७  

यथा वर्षं प्रजादानं दूरे दर्शनं मनोजवता यच्चान्यदेवं युक्तम् ८  

तस्माच्छ्रुतितः प्रत्यक्षफलत्वाच्च विशिष्टानाश्रमानेतानेके ब्रुवते ९  

त्रैविद्यवृद्धानां तु वेदाः प्रमाणमिति निष्ठा। तत्र यानि श्रूयन्ते व्रीहियवपश्वाज्यपयःकपालपत्नीसंबन्धान्युच्चैर्नीचैः कार्यमिति तैर्विरुद्ध आचारोऽप्रमाणमिति मन्यन्ते १०  

यत्तु श्मशानमुच्यते +++("दक्षिणेनार्यम्णः पन्थानं ते श्मशानानि भेजिरे" इत्यस्मिन्)+++ नानाकर्मणामेषोऽन्ते पुरुषसंस्कारो विधीयते ११  
ततः परमनन्त्यं फलं स्वर्ग्यशब्दं श्रूयते १२  

