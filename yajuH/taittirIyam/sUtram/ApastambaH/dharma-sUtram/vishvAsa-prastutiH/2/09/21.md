+++
title = "२१"

+++

चत्वार आश्रमा गार्हस्थ्यमाचार्यकुलं मौनं +++(=मुनिता/ सन्यासः)+++ वानप्रस्थ्यमिति १  

तेषु सर्वेषु यथोपदेशमव्यग्रो वर्तमानः क्षेमं गच्छति २  

सर्वेषामुपनयनप्रभृति समान आचार्यकुले वासः ३  

सर्वेषामनूत्सर्गो विद्यायाः ४  

बुद्ध्वा कर्माणि यत्कामयेत तदारभेत ५  

यथा विद्यार्थस्य नियम एतेनैवान्तमनूपसीदत आचार्यकुले शरीरन्यासो ब्रह्मचारिणः ६  

अथ परिव्राजः ७  

अत एव ब्रह्मचर्यवान्प्रव्रजति ८  

तस्योपदिशन्ति ९  

अनग्निरनिकेतः स्यादशर्माशरणो मुनिः स्वाध्यायैवोत्सृजमानो वाचं ग्रामे प्राणवृत्तिं प्रतिलभ्यानिहोऽनमुत्रश्चरेत् १०  

तस्य मुक्तम् +++(=त्यक्तम्)+++ आच्छादनं विहितम् ११  

सर्वतः परिमोक्षमेके १२  

सत्यानृते सुखदुःखे वेदानिमं लोकममुं च परित्यज्यात्मानमन्विच्छेत् १३  

बुद्धे क्षेमप्रापणम् १४  

तच्छास्त्रैर्विप्रतिषिद्धम् १५  

बुद्धे चेत्क्षेमप्रापणमिहैव न दुःखमुपलभेत १६  

एतेन परं व्याख्यातम् १७  

अथ वानप्रस्थः १८  

अत एव ब्रह्मचर्यवान्प्रव्रजति १९  

तस्योपदिशन्ति २०  

एकाग्निरनिकेतः स्यादशर्माशरणो मुनिः २१  

स्वाध्याय एवोत्सृजमानो वाचम् २१  

