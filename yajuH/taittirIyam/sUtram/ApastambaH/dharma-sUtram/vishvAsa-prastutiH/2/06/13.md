+++
title = "१३"

+++

सवर्णा-ऽपूर्व+++(=अनन्यव्यूढा)+++-शास्त्रविहितायां यथर्तु गच्छतः पुत्रास्तेषां कर्मभिः संबन्धः १   

दायेनाव्यतिक्रमश्चोभयोः +++(मातापित्रोः)+++ २  

पूर्ववत्यामसंस्कृतायां वर्णान्तरे च मैथुने दोषः ३  

तत्रापि दोषवान्पुत्र एव ४  

उत्पादयितुः पुत्र इति हि ब्राह्मणम् ५  

अथाप्युदाहरन्ति ।  
इदानीमेवाहं जनक स्त्रीणामीर्ष्यामि नो पुरा ।  
यदा यमस्य सादने जनयितुः पुत्रमब्रुवन् ६-१  

रेतोधाः पुत्रं नयति परेत्य यमसादने ।  
तस्माद्भार्यां रक्षन्ति बिभ्यन्तः पररेतसः ६-२  

अप्रमत्ता रक्षथ तन्तुमेतं  
मा वः क्षेत्रे परबीजानि वाप्सुः ।  
जनयितुः पुत्रो भवति सांपराये  
मोघं वेत्ता कुरुते तन्तुमेतम् ६ इति।  

दृष्टो धर्मव्यतिक्रमः साहसं च पूर्वेषाम् ७  

तेषां तेजोविशेषेण प्रत्यवायो न विद्यते ८  

तदन्वीक्ष्य प्रयुञ्जानः सीदत्यवरः ९  

दानं क्रयधर्मश्चापत्यस्य न विद्यते १०  

विवाहे दुहितृमते दानं काम्यं धर्मार्थं श्रूयते तस्माद्दुहितृमतेऽधिरथं शतं देयं तन्मिथुया कुर्यादिति ११-१  

तस्यां क्रयशब्दः संस्तुतिमात्रम् । धर्माद्धि संबन्धः ११-२  

एकधनेन ज्येष्ठं तोषयित्वा १२  

