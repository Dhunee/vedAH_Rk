+++
title = "१४"

+++


जीवन्पुत्रेभ्यो दायं विभजेत्समं क्लीबमुन्मत्तं पतितं च परिहाप्य १  

पुत्राभावे यः प्रत्यासन्नः सपिण्डः २  

तदभाव आचार्य आचार्याभावेऽन्तेवासी हृत्वा तदर्थेषु धर्मकृत्येषु वोपयोजयेत् ३  

दुहिता वा ४  

सर्वाभावे राजा दायं हरेत ५  

ज्येष्ठो दायाद इत्येके ६  

देशविशेषे सुवर्णम्कृष्णा गावः कृष्णं भौमं ज्येष्ठस्य ७  

रथः पितुः परीभाण्डं च गृहे ८  

अलंकारो भार्याया ज्ञातिधनं चेत्येके ९  

तच्छास्त्रैर्विप्रतिषिद्धम् १०  

मनुः पुत्रेभ्यो दायं व्यभजदित्यविशेषेण श्रूयते ११  

अथापि तस्माद्ज्येष्ठं पुत्रं धनेन निरवसाययन्तीत्येकवच्छ्रुयते १२  

+++(समाधानम् -)+++ अथापि नित्यानुवादमविधिमाहुर्न्यायविदो, यथा - "तस्मादजावयः पशूनां सह चरन्तीति" "तस्मात्स्नातकस्य मुखं रेभायतीव" "तस्माद्बस्तश्च श्रोत्रियश्चस्त्रीकामतमाविति" १३  

सर्वे हि धर्मयुक्ता भागिनः १४  

यस्त्वधर्मेण द्रव्याणि प्रतिपादयति +++(=व्ययीकरोति)+++ ज्येष्ठोऽपि तमभागं कुर्वीत १५   

जाया-पत्योर् न विभागो विद्यते १६  

पाणिग्रहणाद्धि सहत्वं कर्मसु १७  

तथा पुण्यफलेषु १८  

द्रव्यपरिग्रहेषु च १९  

न हि भर्तुर्विप्रवासे नैमित्तिके दाने स्तेयमुपदिशन्ति २०  


