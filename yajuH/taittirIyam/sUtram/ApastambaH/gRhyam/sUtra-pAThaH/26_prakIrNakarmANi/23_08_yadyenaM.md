+++
title = "२३ ०८ यद्येनं"

+++

<div class="js_include " url="/vedAH/yajuH/taittirIyam/sUtram/ApastambaH/gRhyam/sUtra-pAThaH/vishvAsa-prastutiH/26_prakIrNakarmANi/23_08_yadyenaM.md"  newLevelForH1="3" title="विश्वास-प्रस्तुतिः" > </div>


## अनाकुला
**एनं** स्नातकं **वृक्षात्** प्रच्युतफलं **यद्यभिनिपतेत्** शिरसि प्रदेशान्तरे वा ।
**वयः** पक्षी काकादिः एनमभिविक्षिपेत् शिरसि प्रदेशान्तरे वा ।
यदि वा अवर्षतर्क्ये वर्षं यत्र न तर्क्येत तस्मिन् काले देशे वा **बिन्दुः** अपां स्तोकः अभिनिपतेत् तदङ्गं **उत्तरैः** "यदि वृक्षादि"त्यादिभिः यथालिङ्गं अद्भिः **प्रक्षालयेत्** ।
"यदि वृक्षा"दिति फलस्य ।
"ये पक्षिण" इति वयसः ।
"दिवो नु मा बृहत" इति बिन्दोः ।
यथालिङ्गवचनं त्रयेऽपि मन्त्राः एकस्मिन्निमित्ते मा भूवन्निति ।
तीर्थाद्यतिक्रमवत् स्यात् प्रसङ्गः, विधेर्वलीयस्त्वात् ॥८॥

## गृह्यतात्पर्यदर्शनम्
**यद्येनं** द्विजं **वृक्षात्फलं अभि** उपरि नीचैरकस्मात् **पतेत्**, यदि **वा वयः** पक्षी पक्षाभ्यामेनम् **अभिविक्षिपेत्** उपरि पक्षवातेन धुनुयात्, यदि **वा अवर्षतर्क्ये** अभ्रशून्ये नभसि तस्माद् **बिन्दुर्**अपां स्तोकः अभिनिपतेत्, व्याख्यातम् ।
तत्फलनिपातादिभिरुपहतं शरीराङ्गम् **उत्तरैर्**मन्त्रैर्यथालिङ्गं **प्रक्षालयीत** ।
तत्र "यदि वृक्षात्" इति फलाभिपाते, "ये पक्षिणः" इति वयोऽभिविक्षेपे, "दिवो नु मा बृहतः" इति बिन्द्वभिनिपाते ।
यथालिङ्गमिति तु वचनमेकैकस्मिन्निमित्ते त्रिभिस्त्रिभिः प्रक्षालनं मा भूदिति ॥९॥
