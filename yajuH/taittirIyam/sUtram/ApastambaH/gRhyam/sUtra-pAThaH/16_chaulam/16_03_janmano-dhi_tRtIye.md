+++
title = "१६ ०३ जन्मनोऽधि तृतीये"

+++

<div class="js_include " url="/vedAH/yajuH/taittirIyam/sUtram/ApastambaH/gRhyam/sUtra-pAThaH/vishvAsa-prastutiH/16_chaulam/16_03_janmano-dhi_tRtIye.md"  newLevelForH1="3" title="विश्वास-प्रस्तुतिः" > </div>
  

## अनाकुला
अथ चौलविधिः— यस्मिन् कर्मणि केशाः प्रथमं खण्ड्यते तत् चौलम् ।
चूडा प्रयोजनमस्येति ।
डलयोरविशेषः ।
तत् जन्मनः प्रभृति तृतीये वर्षे पुनर्वस्वोर्नक्षत्रे कर्तव्यम् ।
कुमारं प्राशयेदिति विहितत्वात् पुंस एवेदं विधिवच्चौलम् ।
कुमार्यास्त्वावृतैव ।
एवञ् चेत् कृत्वा अपरेणाग्निं प्राञ्चमिति पुंलिङ्गमुपपद्यते ।
जन्मग्रहणं गर्भादारभ्य तृतीये वर्षे मा भूदिति ॥३॥

## गृह्यतात्पर्यदर्शनम्
**जन्मनोऽधी**ति पूर्ववत् ।
ततश्च "गर्भादिस्सङ्ख्या वर्षाणां" इति गर्भवर्षं न गण्यते ।
**चौळम्**इति कर्मनामधेयम् ।
यस्मिन् कर्मणि चूडासन्निधानं तच्चौळं; ळडयोरभेदात् । **पुनर्वस्वोः;** कर्तव्यमिति शेषः ॥३॥
