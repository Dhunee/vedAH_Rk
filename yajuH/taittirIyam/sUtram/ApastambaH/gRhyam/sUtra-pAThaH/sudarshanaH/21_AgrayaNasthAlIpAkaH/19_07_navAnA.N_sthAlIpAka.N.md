+++
title = "१९ ०७ नवानाँ स्थालीपाकँ"

+++
**नवा**नां व्रीहीणां यवानां वा सम्बन्धिनां पत्न्यवहन्तीत्यादिविधिना **स्थालीपाकम्** एव श्रपयित्वाग्नेरुपसमाधानाद्यग्निमुखान्ते कृते
**आग्रयण**प्रधान **देवताभ्यः** श्रौते चोदिताभ्यः **स्विष्टकृच्चतुर्थाभ्यः** स्विष्टकृच्चतुर्थो यासां ताभ्यो जुहोति ।
तत्र प्रथममिन्द्राग्निभ्यां अग्नीन्द्राभ्यां वा स्वाहेति जुहोति ।
ततो विश्वेभ्यो देवेभ्यस्स्वाहेति ।
ततश्च द्यावापृथिवीभ्यां स्वाहेति ।
सर्वत्र च स्वेनैवावदानधर्मेण ।
अथ लेपयोरित्यादितन्त्रशेषसमाप्तिः ।
ननु—श्रौते "आग्नेयमष्टाकपालं निर्वपति पुराणानां ब्रीहीणां" इत्यग्निः प्रथमदेवता ।
तत्कथमिन्द्राग्निभ्यामग्नीन्द्राभ्यां वा प्रथमाहुतिः ? सत्यं; स तु तत्राग्निराङ्गदेवता, न प्रधानदेवता; आग्रयणदेवताभ्य इति च प्रधानदेवतानामेव सम्प्रत्ययः ; अन्यथा अतिप्रसङ्गात् ।
अप्रधान्यं चाग्नेः
"आग्रयणं भवति हुताद्याय" इत्यत्रेन्द्राग्न्यादीनामेवोपदेशात् ऐन्द्राग्नस्य मुख्यप्रधानत्वे चामावास्यातन्त्रमिति तन्त्रनियमस्योपपत्तेः, दश हविषां द्वे स्विष्टकृतः" इत्यत्राग्नेययोर्याज्यानुवाक्ययोरभावाच्च ।
अत्र च स्विष्टकृच्चतुर्थाभ्य इति वचनं श्रौतवदिह ब्रीह्याग्रयणेन श्यामाकाग्रयणस्य पाक्षिकी समानतन्त्रता मा भूदित्येवमर्थम् ।
तेनानाहितग्नीनां नानातन्त्रमेव ।
वर्षासु पर्वणि सोमाय श्यामाकाग्रयणं कर्तव्यम्, द्रव्यदेवताकालानामनुक्तानामप्याग्रयणनामधेयादवगतानां आकाङ्क्षितानां स्वीकारे विरोधाभावात् ।
अत एव न्यायाच्छरदि ब्रीहीणामाग्रयणं, वसन्ते च यवानां पर्वण्येव ।
केचित्—स्विष्टकृच्चतुर्थवचनाहिताग्नेः श्यामाकादीनां वेणुयवानां चाग्रयणमेव न भवतीति ।
तन्न ; अकृताग्रयणस्य नवश्यामाकाद्यशनाभ्युपगमेऽतिप्रसङ्गात्, स्विष्टकृच्चतुर्थवचनस्योक्तार्थत्वाच्च ॥
ततस्तन्त्रशेषे समाप्ते तण्डुलानां मुखमास्यं पूरयति ।
तण्डुलाश्चाशृताः, प्रसिद्धत्वात् ।
शृता इत्यपरे ।
"ये मेक्षणे तण्डुला" इति दर्शनात् ।
शृतपक्षे हुतशेषात्प्रतिपत्त्यपेक्षादुपादाय मुखपूरणम् ।
ततो निगीर्य तण्डुलानाचामति अपस्सकृत् पिबतीत्यर्थः ।
कर्माङ्गतया चेदमाचमनविधानं, प्रकरणात् ।
शुद्ध्यर्थाचमनमपि "आसीनस्त्रिराचामेत्" (आप.ध.१-१६-२.) इत्याद्यनेकपदार्थान्वितं शास्त्रान्तरप्राप्तं कर्तव्यमेव ।
तत ओदनेन हुतशेषेण **पिण्डं** संवर्तयति यथा उद्विध्यमानो न शीर्यति तथा सुदृढं करोति ।
ततस्तं पिण्डमुत्तरेण यजुषा "परमेष्ठ्यसि" इत्यनेन **उद्विद्धेत्** ऊर्ध्वं विक्षिपेत् ।
यथागारस्तूपे पृष्ठवंशे पतति तथा विद्धेत् ।
यकारलोपश्छान्दसः ॥७॥