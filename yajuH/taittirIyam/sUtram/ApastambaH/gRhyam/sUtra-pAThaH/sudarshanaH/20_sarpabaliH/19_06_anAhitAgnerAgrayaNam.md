+++
title = "१९ ०६ अनाहिताग्नेराग्रयणम् "

+++
उपदिश्यत इति शेषः ।
अत्रानाहिताग्नेर्ग्रहणं सशेषाधानिनोऽप्याहिताग्नेर्नेदं स्मार्तमाग्रयणं श्रौतेन समुच्चेतव्यमित्यर्थम् ।
औपासनहोमादेस्तु अग्निहोत्रहोमादिना समुच्चय एव ।
पिण्डपितृयज्ञो मासिश्राद्धं च आहिताग्न्यनाहिताग्न्योरुभयोरपि समुच्चेतव्ये ।
"सोऽयमेवंविहित एवानाहिताग्नेरौपासने" (आप.श्रौ.६-२८.) इति वचनात्, पितृयज्ञं तु निर्वर्त्य विप्रश्चन्द्रक्षयेऽग्निमान् ।
पिण्डान्वाहार्यकं श्राद्धं कुर्यान्मासानुमासिकम् ॥
(म.स्मृ.३-१२२) इति मनुवचनाच्च ।
सर्वाधानिनोऽपि मासिश्राद्धं होमवर्जं कर्तव्यमेव । उपदेशमतं तु— सशेषाधानिनश्चाहिताग्नेः ।
पार्वणयोरौपासनहोमस्य च निवृत्तिः ; दर्शपूर्णमासाभ्यामग्निहोत्रेण च कृतार्थत्वात्, कालैक्येन विरोधाच्चेति ।
आग्रयणमिति कर्मनामधेयम्, येन कर्मणा अग्रे नवद्रव्यं देवान् प्रापयतीति ।
यत्कर्म कृत्वेैव वाग्रयणं प्रथमायनं नवान्नप्राशनप्राप्तिर्भवतीति ॥६॥