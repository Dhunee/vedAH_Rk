+++
title = "१४ १२ पुमाँसञ् जनयति"

+++
कर्मणानेन संस्कृता अन्तर्वत्नी **पुमांसं जनयति** इत्यर्थवादः नित्यत्वात् पुंसुवनस्य ।
अथवा फलम् ;
सूत्रकारेणोपदिष्टत्वात् ; यथा
"सहस्रं तेन कामदुघोऽवरुन्धे" इति ।
फलपक्षेऽपि "एष वा अनृणो यः पुत्री" इत्यादिवचनैस्सकृदपि पुत्रोत्पादनस्य अवश्यकर्तव्यत्वात्, तदङ्गं पुंसवनं प्रथमे गर्भे कर्तव्यमेव ।
तत ऊर्ध्वं तु यत्र यत्र गर्भे पुत्रेप्सा तत्र तत्र कर्तव्यं नान्यत्र ।
यस्त्वतिक्रान्तचोदनः स्त्रीरेव जनयेयमिति कामयते तस्य सकृदपि न भवति ।
अन्ये तु– पुमांसं जनयतीत्येतद्वचनं गर्भे गर्भेऽस्य कर्तव्यतापरमिति ॥१२॥