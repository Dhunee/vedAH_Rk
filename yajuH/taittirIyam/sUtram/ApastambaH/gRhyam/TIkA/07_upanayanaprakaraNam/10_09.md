+++
title = "१० ०९"

+++
## सूत्रम्
स्नातम् अग्नेर् उपसमाधानाद्य्-आज्यभागान्ते पालाशीं समिधम् उत्तरया ऽऽधाप्योत्तरेणाग्निं दक्षिणेन पदाऽश्मानम् आस्थापयत्य् आतिष्ठेति।

## अनाकुला
"स्नातं कुमारं शुचिवाससं बद्धशिखं यज्ञोपवीतम् आसञ्जति– (१)यज्ञोपवीतं परमं पवित्रमिति ।
ततस् तं यज्ञोपवीतिनं देवयजनम् उदानयती" (बौगृ.२-५.)ति बौधायनः ।
तस्य सर्वस्योपलक्षणं स्नातवचनम् ।

ततो**ऽग्नेर् उपसमाधानादि** तन्त्रं प्रतिपद्यत आचार्यः ।
विवाहवद् अग्न्य्-उत्पत्तिः ।
शम्याः परिध्यर्थे ।
सकृत् पात्रप्रयोगः ।
वासो-मेखलादीनाम् अपि सह सादनम् ।
तत **आज्यभागान्ते** कुमारं **पालाशीं समिधम्** आधापयति **उत्तरयर्चा** "आयुर्दा देव" इत्येतया ।
कुमारो मन्त्रेण समिधम् आदधाति । तम् आचार्यः प्रयुङ्क्ते मन्त्रं च वाचयति, समिधं चाधापयति ।
देवताया अभिधेयत्वान्न मन्त्रलिङ्गविरोधः । अन्ये त्वाचार्यस्यैव मन्त्रप्रयोगमिच्छन्ति ।

आधाप्य समिधम् **उत्तरेणाग्निं अश्मानं** प्रतिष्ठितम् अनेना **ऽऽस्थापयति दक्षिणेन पदा** "आतिष्ठेमम्" इति मन्त्रेण ।
अयं मन्त्र आचार्यस्यैव, कुमारस्याभिधेयत्वात् ।
तेनाचार्यो मन्त्रमुक्तत्वा धत्रिणं पादं हस्ताभ्यां गृहीत्वा ऽश्मनि निधापयति ॥९॥

## गृह्यतात्पर्यदर्शनम्
अथ **अग्नेरुपसमाधानादि** तन्त्रं प्रतिपद्यते ।
पात्रसादनकाले अश्मवासोमेखलाजिनदण्डकुशकूर्चाश्च सहैव सादयति ।
केचित् दर्व्यादीन्य् अपि सहैवेति ।
**आज्यभागान्ते** कृते **स्नातं** कुमारं "आयुर्दा देव" इत्येतया **पालाशीं समिधं** हस्ते गृहीत्वा ऽधापयति ।
मन्त्रान्ते चाधेहीति ब्रूयात् ।
आधापनमन्त्रश्चायम् ।

केचिद् आधानमन्त्र-वाचयीताचार्य इति । तेषां "जरसे नयेमम्" इति मन्त्रालिङ्गविरोधः । अथाधापनार्थे मन्त्रे अश्मास्थापन-मन्त्रवत् कुमाराभिधानार्थम् उच्चारणं स्यात्, न देवताभिधानार्थम्- सकृद् उच्चरितस्योभयाभिधानाशक्तिर् इति चेत्, न- "घृतपृष्टो अग्ने" इतीह देवताया एवाभिधेयत्वात् ।
अत एवोक्तं "मन्त्रमुक्त्वा"ऽऽधेहि जुहुधीति ब्रूयात्" इति ।
शेषं व्यक्तम् ॥९॥
