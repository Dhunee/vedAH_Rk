---
title: 1 01a

---
  ### प्रस्तावः
तत्राचार्या आदितो वैश्वदेवमन्त्रानधीयते । तत्र चोक्तं उभयतः परिषेचनं - यथा पुरस्तादिति । तत्परिषेचनमान्त्राः पूर्वं व्याख्येयाः ।


## ०१ अदितेऽनु मन्यस्व
### मन्त्रः

अदि॒तेऽनु॑ मन्यस्व।  

### टीका
अदितिर्नाम देवमाता । हे अदिते अनुमन्यस्व । मया क्रियमाणं कर्म अनुजानीहि ।


## ०२ अनुमतेऽनु मन्यस्व
### मन्त्रः

अनु॑म॒तेऽनु॑ मन्यस्व।  

### टीका
अनुमतिः अनुमन्त्री ऊनचन्द्रा पूर्णमासी । हे अनुमते अनुमन्यस्व ।


## ०३ सरस्-वतेऽनु मन्यस्व
### मन्त्रः

सर॑स्-वतेऽनु॑ मन्यस्व।

### टीका
सरस्वती वाग्देवता, तस्यास्सम्बुद्धिः । हे सरस्वते अनुमन्यस्व । सरस्वते इति छान्दसो गुणः ।


## ०४ देव सवितः
### मन्त्रः

देव सवितः॒ प्रसु॑व।  

### टीका
हे देव सवितः । सर्वस्यानुज्ञाता । अस्मानपि प्रसुव अनुजानीहि ॥

  ### प्रस्तावः
अथ वैश्वदेवमन्त्राः । तेषां मन्त्राणामुपयोगे द्वादशाहमधश्शय्या । इत्यादि । उपयोगः नियमपूर्वकं विद्याग्रहणम् । कर्तुरेव व्रतम् । पत्न्या अपि केचिदिच्छन्ति ।  


## ०५ ओम् अग्नये
### मन्त्रः

ओम् अ॒ग्नये॒ स्वाहा॑।  

### टीका
ओम् अग्नये स्वाहा । यथा ओम्- इत्यनुज्ञाक्षरं, तथा स्वाहाकारो हविःप्रदानार्थः ।  


## ०६ सोमाय स्वाहा
### मन्त्रः

सोमा॑य॒ स्वाहा॑।  

### टीका
सोमाय स्वाहेति । इमं मन्त्रं केचिन्नाधीयते ।  


## ०७ विश्वेभ्यो देवेभ्यस्
### मन्त्रः

विश्वे॑भ्यो दे॒वेभ्य॒स् स्वाहा॑।  

### टीका
विश्वेभ्यो देवेभ्यः । सर्वेभ्यो देवेभ्यः ।  


## ०८ ध्रुवाय भूमाय
### मन्त्रः

ध्रु॒वाय॑ भू॒माय॑ स्वाहा॑।  

### टीका
ध्रुवाय एकरूपाय वृद्धिक्षयरहिताय । भूमाय भूम्ने ब्रह्मणे । भूमा त्वेव विजिज्ञासितव्यः इति छान्दोग्यम् ।  


## ०९ ध्रुवक्षितये स्वाहा
### मन्त्रः

ध्रु॒व॒क्षित॑ये॒ स्वाहा॑।  

### टीका
ध्रुवा निश्चला क्षितिः गतिः व्याप्तिर्यस्य कार्यवर्गं प्रति, तस्मै ध्रुवक्षितये ब्रह्मणे ।  


## १० अच्युतक्षितये स्वाहा
### मन्त्रः

अ॒च्यु॒त॒क्षित॑ये॒  स्वाहा॑।  

### टीका
एवं अच्युतक्षितये ।  


## ११ अग्नये स्विष्टकृते
### मन्त्रः

अ॒ग्नये॑ स्विष्ट॒कृते॑ स्वाहा॑।  

### टीका
एवमग्नये स्विष्टकृते । रुद्रोऽग्निस्स्विष्टकृत् । स्विष्टं सुहुतं करोतीति स्विष्टकृत् तस्मै ॥


## १२ अदितेऽन्वमँस्थाः अनुमतेऽन्वमँस्थाः
### मन्त्रः

अदि॒तेऽन्व॑मँस्थाः। अनु॑म॒तेऽन्व॑मँस्थाः। सर॑स्-व॒तेऽन्व॑मँस्थाः। देव॑ सवितः॒ प्रासा॑वीः।  

### टीका
पूर्ववत्परिषेचनम् । अन्वमंस्थाः । अनुज्ञातवती । प्रासावीः अनुज्ञातवान् ॥

  ### प्रस्तावः
अथ बलिहरणमन्त्राः ।  


## १३ धर्माय स्वाहा
### मन्त्रः

धर्मा॑य स्वाहा॑ । अध॑र्माय स्वाहा॑।  
अ॒द्भ्यस् स्वाहा॑ ।  

### टीका
धर्माधर्मौ प्रसिद्धौ, आपश्च । एवमोषधिवनस्पतयञ्च । अत्र तत्तदधिष्ठात्र्यो देवता गृह्यन्ते ।  


## १४ ओषधिवनस्पतिभ्यस् स्वाहा
### मन्त्रः

ओ॒ष॒धि॒व॒न॒स्प॒तिभ्य॒स् स्वाहा॑। +++( अस्य प्रतीकस्य न व्याख्यातं भाष्ये-सम्पादकस्य लेखः)+++  
र॒क्षो॒दे॒व॒ज॒नेभ्य॒स् स्वाहा॑ ।  

### टीका
रक्षोदेवजनेभ्यः । रक्षसां देवानां च ये जनाः परिचारकाः तेभ्यः ।  


## १५ गृह्यभ्यस् स्वाहा
### मन्त्रः

गृह्य॑भ्य॒स् स्वाहा॑। अ॒व॒साने॑भ्यस् स्वाहा॑ । अ॒व॒सान॑पतिभ्य॒स् स्वाहा॑ । स॒र्व॒भू॒तेभ्य॒स् स्वाहा॑ ।  

### टीका
गृह्याभ्यः गृहे भवाः गृहाः देवताः, वास्तुविद्याप्रसिद्धाः, ताभ्यः । अवसानेभ्यः अवसानं गृहम्, अवयवापेक्षं बहुवचनम् । तत्तदधिष्ठानेभ्यो देवताभ्यः । अवसानपतिभ्यः अवसानरक्षितृभ्यः । सर्वभूतेभ्यस्स्वाहा । सर्वाणि च तानि भूतानि च तेभ्यः ।  


## १६ कामय स्वाहा
### मन्त्रः

काम॑य॒ स्वाहा॑ ।  
अ॒न्तरि॑क्षाय॒ स्वाहा॑ ।  

### टीका
कामाय । कामः प्रसिद्धः । एवमन्तरिक्षमपि ।  


## १७ यदेजति जगति
### मन्त्रः

यदेज॑ति जग॑ति यच्च॒ चेष्ट॑ति नाम्नो॑ भा॒गोऽयं नाम्ने॒ स्वाहा॑।  

### टीका
यदेजति येनापिधीयते द्वारं तदुच्यते । यद्वा यत् अपिधानकाले कम्पते जगति लोके यच्च चेष्टति चेष्टते, तस्य नाम्नो नमनशीलस्य भागोऽयं तस्मै नाम्ने स्वाहा ।


## १८ पृथिव्यै स्वाहा
### मन्त्रः

पृ॒थि॒व्यै स्वाहा॑। अ॒न्तरि॑क्षाय॒ स्वाहा॑। दि॒वे स्वाहा॑ ।
सूर्या॑य॒ स्वाहा॑ । च॒न्द्रम॑से॒ स्वाहा॑ । नक्ष॑त्रेभ्य॒स् स्वाहा॑ ।
इन्द्रा॑य॒ स्वाहा॑ । बृह॒स्पत॑ये॒ स्वाहा॑ । प्र॒जाप॑तये॒ स्वाहा॑ । ब्रह्म॑णे॒ स्वाहा॑।  

### टीका
पृथिव्यादयः प्रसिद्धाः ।  


## १९ स्वधा पितृभ्यस्
### मन्त्रः

स्व॒धा पि॒तृभ्य॒स् स्वाहा॑।  

### टीका
यथा देवेभ्यस्स्वाहाकारः, एवं पितृभ्यः स्वधाकारः ।  


## २० नमो रुद्राय
### मन्त्रः

नमो॑ रु॒द्राय॑ पशु॒पत॑ये॒ स्वाहा॑।  

### टीका
नमो रुद्राय पशुपतये । पशवो द्विपादश्चतुष्पादश्च, तेषां पत्ये ।  


## २१ ये भूताः
### मन्त्रः

ये भू॒ताः प्र॒चर॑न्ति दिवा॒ नक्तं॒ बलि॑मि॒च्छन्तो॑ वि॒तुद॑स्य॒ प्रेष्याः॑ । तेभ्यो॑ ब॒लिं पु॑ष्टि॒कामो॑ हरामि॒ मयि॒ पुष्टिं॒ पुष्टि॑पतिर् दधातु॒ स्वाहा॑॥  

### टीका
ये भूताः प्रचरन्ति । यानि भूतानि प्रचरन्ति इतस्ततः चरन्ति, दिवा नक्तं बलिमिच्छन्तः, वितुदस्य कुबेरपुत्रस्य । वितुदये कौबेराय इति मन्त्रान्तरे दर्शनात् । तस्य कुबेरपुत्रस्य, ये प्रेष्याः, तेभ्यः बलिं पुष्टिकामः हरामि । स पुष्टिपतिः वितुदः मयि पुष्टिं दधातु । अनेन नक्तमेव बलेः नक्तमेवोत्तमेन वैहायसम् इति दर्शनात्, नक्तं बलिमिच्छन्तः इति लिङ्गाच्च ।  
अन्ये तु- नक्तमुत्तमेनैवेति भिन्नक्रम- मेवकारस्याचक्षते, तेषां बल्यन्तराणां रात्रौ निवृत्तिः । केचिद्दिवा बलिमिच्छन्तः, इत्यूहेन दिवा बलिं हरन्ति । दिवाचारिभ्य इति दिवा, नक्तञ्चारिभ्य इति नक्तम् - इत्याश्वलायने दर्शनात् ॥

  ### प्रस्तावः
अथ विवाहमन्त्राः - प्रसुग्मन्ता वरान् प्रहिताननुमन्त्रयते - प्रसुग्मन्ता इति ॥  