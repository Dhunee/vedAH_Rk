+++
title = "१६"

+++
आ वेदिप्रोक्षात्कृत्वा वैश्वानरस्य तन्त्रं प्रक्रमयति १  
वेदं कृत्वाग्निं परिस्तीर्य पाणिप्रक्षालनादि कर्म प्रतिपद्यते २  
यथार्थं पात्रयोगः ३  
निर्वपणकाले वैश्वानरं द्वादशकपालं निरुप्य सप्त मारुतान्सप्तकपालान्निर्वपति ४  
तूष्णीमुपचरिता भवन्ति ५  
सम्प्रैषकाले पत्नीवर्जं सम्प्रेष्यति ६  
आज्यग्रहनकाले ध्रुवायामेव गृह्णाति ७  
प्रोक्षणीनामभिमन्त्रणादि कर्म प्रतिपद्यते ८  
स्तरणकालेऽपरेणाग्निं बर्हिः स्तीर्त्वा ध्रुवां स्रुवं च सादयति ९  
एतावसदतामिति मन्त्रं सन्नमति १०  
वेदं निधाय सामिधेनीभ्यः प्रतिपद्यते ११  
न सम्प्रेष्यति न सम्मार्ष्टि न प्रयाजान्यजति १२  
आज्यभागाभ्यां प्रचर्य जुह्वामुपस्तीर्य कृत्स्नं वैश्वानरमवदाय द्विरभिघार्योच्चैर्वैश्वानरस्याश्रावयति १३  
उपांशु मारुतान्सर्वहुताञ्जुहोति १४  
ईदृङ् चान्यादृङ् चेति सप्तभिर्गुणैरासीनो हस्तेन गणेन गणमनुद्रुत्य मारुताञ्जुहोति १५  
मध्येऽरण्येऽनुवाक्येन गणेनगणेन जुहोतीत्येके १६  
मारुतैः सर्वतो वैश्वानरं परिचिनोतीत्येके १७  
स्वतवांश्च प्रघासी च सान्तपनश्च गृहमेधी च क्रीडी च साकी चोर्जिषी चेत्येष षष्ठ आम्नातः १८  
मितासश्च सम्मितासश्च न इति सर्वत्रानुषजति १९  
इति षोडशी कण्डिका 
