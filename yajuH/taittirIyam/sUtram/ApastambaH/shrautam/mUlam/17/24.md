+++
title = "२४"

+++
उप त्वाग्ने दिवेदिव इति तिसृभिरन्येषामग्नीन् दृष्ट्वाग्निं चित्वा सौत्रामण्या यजेत । मैत्रावरुण्या चामिक्षया १  
संवत्सरं न कञ्चन प्रत्यवरोहेन्न च रामामुपेयात् । न पक्षिणोऽश्नीयात् २  
यावज्जीवं च मस्तिष्कस्य नाश्नीयान्न च वर्षति धावेत् ३  
यदि धावेदुपावर्तेत ४  
न द्वितीयं चित्वान्यस्य स्त्रियमुपेयात् । न तृतीयं चित्वा काञ्चन । भार्यां वोपेयात् ५  
अग्निं चित्वैतस्मिन्संवत्सरे यो नर्ध्नुयात्स क्रतुमाहरमाण एकचितीकं चिन्वीत ६  
सलिलाय त्वेत्यष्टौ नानामन्त्रा उत्तरवेद्यामुपदध्यात् । यथार्थं लोकम्पृणा अथ पुरीषम् ७  
अथ यो न प्रतितिष्ठेत्स क्रतुमाहरमाण एकचितीकमेव चिन्वीत ८  
संयच्च प्रवेताश्चेति पञ्च नानामन्त्रा उत्तरवेद्यामुपदध्यात् । यथार्थं लोकम्पृणा अथ पुरीषम् ९  
विपरीतौ कामावेके समामनन्ति १०  
पुनश्चितिस्त्रिष्वर्थेषु श्रूयते । श्रवणार्थे समृद्ध्यर्थे सन्तानार्थे वा ११  
श्रवणार्थां व्याख्यास्यामः १२  
यदीष्ट्या यदि पशुना यदि सोमेन यजेति यो ऽस्य पुराग्निस्तमन्ववसाय यजेत १३  
अपि वा येनर्षय इत्यष्टौ नानामन्त्रा उत्तरवेद्यामुपदध्यात् । यथार्थं लोकम्पृणा अथ पुरीषम् १४  
इति चतुर्विंशी कण्डिका 
