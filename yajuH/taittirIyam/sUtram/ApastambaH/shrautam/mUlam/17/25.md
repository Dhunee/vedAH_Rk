+++
title = "२५"

+++
अपि वोत्तरवेद्यामुपर्यग्रौ धार्यमाणे प्रजापतिस्त्वा सादयतु तया देवतयाङ्गिरस्वद्ध्रुवा सीदेत्युत्तरवेदिमभिमृशेत् १  
अपि वा तिस्रः स्वयमातृणाः २  
तासामुपधानकल्पः ३  
स्वयमातृणा सामपुरीषम् । एवं विहिता द्वितीया । अपुरीषा तृतीया ४  
अपि वा तिस्रः स्वयमातृणास्तिस्रश्च विश्वज्योतिषः ५  
तासामुपधानकल्पः ६  
स्वयमातृणा सामपुरीषमथ विश्वज्योतिः । एवं विहिता द्वितीया । तृतीयस्यां तु विश्वज्योतिः प्रथमाथ स्वयमातृणाथ सामपुरीषम् ७  
अपि वाष्टौ लोकम्पृणाः पुरीषम् । एकादश लोकम्पृणाः पुरीषम् । द्वादश लोकम्पृणाः पुरीषम् ८  
अग्निं चित्वा यः सोमेन यजेत स एता एकत्रिंशतं लोकम्पृणा उत्तरवेद्यामुपधाय यजेत ९  
समृद्ध्यर्थायां तु द्वितीयं चिन्वानो द्वितीयस्यां चितौ येनर्षय इत्यष्टौ नानामन्त्रा उत्तरवेद्यामुपदध्यात् अष्टौ च लोकम्पृणा अथ पुरीषम् १०  
श्वो भूत एताश्चैव नानामन्त्रा एकादश च लोकम्पृणा अथ पुरीषम् ११  
श्वो भूत एताश्चैव नानामन्त्रा द्वादश च लोकम्पृणा अथ पुरीषम् १२  
सन्तानार्थायां तु तृतीयं चिन्वानस्तृतीयस्यां चितौ येनर्षय इत्यष्टौ नानामन्त्रा उत्तरवेद्यामुपदध्यात् यथार्थं लोकम्पृणा अथ पुरीषम् १३  
इति पञ्चविंशी कण्डिका 
