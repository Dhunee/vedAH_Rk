+++
title = "०१"

+++
आतिथ्याया ध्रौवात्स्रुचि चमसे वा तानूनप्त्रं समवद्यति । चतुरवत्तं पञ्चावत्तं वा । आपतये त्वा गृह्णामीत्येतैः प्रतिमन्त्रम् १  
अनाधृष्टमसीति यजमानसप्तदशा ऋत्विजस्तानूनप्त्रं समवमृशन्ति २  
अनु मे दीक्षामिति यजमानः ३  
यं कामयेत यज्ञयशसमृच्छेदिति तं प्रथमम् । यदि कामयेत सर्वानिति सर्वान्सहावमर्शयेत् ४  
तस्माद्यः सतानूनप्त्रिणामित्युक्तम् ५  
प्रजापतौ त्वा मनसि जुहोमीति यजमानस्तानूनप्त्रं त्रिरवजिघ्रति ६  
अन्वहं वा व्रतेष्वपिनयति ७  
अग्नीन्मदन्त्यापा इति पृच्छति ८  
मदन्ति देवीरमृता ऋतावृध इत्याग्नीध्रः प्रत्याह ९  
ताभिरेहीति सम्प्रेष्यति १०  
मदन्तीरुपस्पृश्य तानूनप्त्रिणो विस्रस्य राजानं सहिरण्यैः पाणिभिराप्याययन्त्यंशुरंशुस्ते देव सोमाप्यायतामिति ११  
अथ निह्नुवते । दक्षिणे वेद्यन्ते प्रस्तरं निधाय दक्षिणान्पाणीनुत्तानान्कृत्वा सव्यान्नीच एष्टा रायः प्रेषे भगायेति १२  
अथ यजमानोऽवान्तरदीक्षामुपैति १३  
अग्ने व्रतपते त्वं व्रतानां व्रतपतिरसीत्याहवनीयमुपतिष्ठते १४  
एतेनैवास्मिन्समिधमादधातीति वाजसनेयकम् १५  
इति प्रथमा कण्डिका 
