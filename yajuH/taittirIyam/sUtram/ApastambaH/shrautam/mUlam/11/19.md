+++
title = "१९"

+++
प्रोक्षणीनामभिमन्त्रणादि कर्म प्रतिपद्यते १  
स्तरणकालेऽपरेणोत्तरवेदिं बर्हिः स्तृणाति २  
स्तरणमन्त्रोऽभ्यावर्तते ३  
आज्यानां सादनादि पाशुकं कर्म प्रतिपद्यते समानमा प्रवरात् ४  
दैवं च मानुषं च होतारौ वृत्वाश्रावमाश्रावमृतुप्रैषादिभिः सौमिकानृत्विजो वृणीते ५  
अपिसृज्य तृणमस्फ्य उत्तरान् ७  
अग्निमाग्नीध्रादित्याग्नीध्रम् । अश्विनाध्वर्यू आध्वर्यवादित्यध्वर्यू । मित्रावरुणौ प्रशास्तारौ प्रशास्त्रादिति मैत्रावरुणम् । इन्द्रो ब्रह्मा ब्राह्मणादिति ब्राह्मणाच्छंसिनम् । मरुतः पोत्रादिति पोतारम् । ग्नावो नेष्ट्रादिति नेष्टारम् । अग्निर्दैवीनां विशां पुरएतायं यजमानो मनुष्याणां तयोर्नावस्थूरि गार्हपत्यं दीदयच्छतं हिमा द्वा यू राधांसीत्सम्पृञ्चानावसम्पृञ्चानौ तन्व इति यजमानम् ८  
अयं सुन्वन्यजमानो मनुष्याणामिति वा ९  
सवनीये वरणमेके समामनन्ति । तत्र सुन्वन्निति ब्रूयात् १०  
सर्वत्रोपांशु नामग्रहणम् । मानुष इत्युच्चैः ११  
इत्येकोनविंशी कण्डिका 
इति सप्तमः पटलः
