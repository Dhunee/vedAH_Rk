+++
title = "०४"

+++
 
सुपूर्वाह्ने पौर्वाह्णिकीभ्यां प्रवर्ग्योपसद्भ्यां चरन्ति । स्वपराह्ण आपराह्णिकीभ्याम् १  
सव्योत्तानैस्तु सायं निह्नवः २  
एषा प्रथमा ३  
एवमुत्तराभ्यां चर्या ४  
रजाशयां द्वितीयायां जुहोति । हराशयां तृतीयायाम् ५  
याः प्रातर्याज्या इत्युक्तम् ६  
तिस्र एव साह्नस्योपसदः । द्वादशाहीनस्य ७  
यदि सङ्ग्रामं पुरो वा युध्येयुरयः प्रथमायामवधाय जुहुयात् । रजतं द्वितीयायाम् । हरितमुत्तमायाम् ८  
आराग्रामिति स्तनकल्पः ९  
यदहः सोमं क्रीणीयुश्चतुरः सायं दुह्युस्त्रीन्प्रातर्द्वौ सायमेकमुत्तमे । सर्वान्सायमाशिरे १०  
अन्तरा मध्यमे प्रवर्ग्योपसदौ वेदि कुर्वन्ति ११  
प्राग्वंशस्य मध्यमाल्ललाटिकात्त्रीन्प्राचः प्रक्रमान्प्रक्रम्य शङ्कुं निहन्ति १२  
तस्मात्पञ्चदशसु दक्षिणतः । एवमुत्तरतः । ते श्रोणी । प्रथमनिहताच्छङ्कोः षट्त्रिंशतिः पुरस्तात् । तस्माद्द्वादशसु दक्षिणतः । एवमुत्तरतः । तावंसौ १३  
विमिमे त्वा पयस्वतीं देवानां धेनुं सुदुघामनपस्फुरन्तीम् । इन्द्रः सोमं पिबतु क्षेमो अस्तु न इति विमानः १४  
सर्वतः स्यन्द्यया पर्यातनोति १५  
मध्ये पृष्ट्याम् १६  
इति चतुर्थी कण्डिका 
