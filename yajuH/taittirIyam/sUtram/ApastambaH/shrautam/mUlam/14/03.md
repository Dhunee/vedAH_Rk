+++
title = "०३"

+++
समयाविषिते सूर्ये हिरण्येन षोडशिनः स्तोत्रमुपाकरोति १  
बर्हिःस्थाने भवति २  
श्वेतमश्वं पुरस्ताद्धारयन्ति । अरुणपिशङ्गं वा ३  
ओथा मोद इव मदे मदा मोद इवोमथेति व्यतिषक्त उभयतोमोदः प्रतिगर आनुष्टुग्भ्यः ४  
इन्द्राधिपतेऽधिपतिस्त्वं देवानामस्यधिपतिं मामायुष्मन्तं वर्चस्वन्तं मनुष्येषु कुर्विति हुत्वेन्द्रश्च सम्राड्वरुणश्च राजा तौ ते भक्षं चक्रतुरग्र एतम् । तयोरनु भक्षं भक्षयामि वाग्जुषाणा सोमस्य तृप्यत्विति षोडशिनं भक्षयति । आदित्यवद्गणेन चमसान् ५  
अनुष्टुप् छन्दस इति भक्षमन्त्रं नमति ६  
अरुणपिशङ्गोऽश्वो दक्षिणा । अश्वतरी वा ७  
अतिरात्रश्चेत्षोडशिचमसानुन्नयंस्त्रयोदशभ्यश्चमसगणेभ्यो राजानमतिरेचयति ८  
षोडशिना प्रचर्य रात्रिपर्यायैः प्रचरति ९  
होतृचमसमुख्यः प्रथमो गणः । मैत्रावरुणचममुख्यो द्वितीयः । ब्राह्मणाच्छंसिचमसमुख्यस्तृतीयः । अच्छावाकचमसमुख्यश्चतुर्थः १०  
इन्द्राय त्वापिशर्वरायेति मुख्यम्मुख्यं चमसमनून्नयति ११  
सर्वैन्द्री रात्रिः १२  
अनुष्टुप् छन्दस इति सर्वत्र भक्षमन्त्रं नमति १३  
प्रथमाभ्यां गणाभ्यामध्वर्युश्चरति । उत्तराभ्यां प्रतिप्रस्थाता १४  
एष प्रथमः पर्यायः १५  
एवं विहितो द्वितीयस्तृतीयश्च १६  
इति तृतीया कण्डिका 
