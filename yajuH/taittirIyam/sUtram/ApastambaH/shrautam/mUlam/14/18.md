+++
title = "१८"

+++
य ऊर्मिर्हविष्य इन्द्रियावान्मदिन्तमस्तं व ऋध्यासम् । सोमस्याज्यमसि हविषो हविर्ज्योतिषां ज्योतिः । विश्वेषां वो देवानां देवताभिर्गृह्णामीत्यभिमन्त्र्य सं वः सिञ्चन्तु मरुतः समिन्द्रः सं बृहस्पतिः । सं वोऽयमग्निः सिञ्चत्वायुषा च धनेन च । सर्वमायुर्दधातु मे । मान्दा वाशाः । आपो भद्राः । आदित्पश्यामि । आपो हि ष्ठा मयोभुव इत्येताभिः सप्तभिः संसिञ्चेदभि वा मन्त्रयेत १  
यदि प्रातःसवने प्राग्घोमात्सोममतिरिक्तं पश्येत्तं चमसेष्वभ्युन्नयेदुपजुहुयाद्वा २  
हुते दृष्ट्वा स्तुतशस्त्रवन्तं कुयात् ३  
होतृचमसमुख्यांश्चमसानुन्नीय बृहतः स्तोत्रमुपाकरोति ४  
गौर्धयति मरुतामिति धयद्वतीषु स्तुवीरन् ५  
अस्ति सोमो अयं सुत इति वैतासु बृहता गौरिवीतेन वा स्तुवीरन् ६  
ऐन्द्रावैष्णवं होतानुशंसति ७  
इन्द्राविष्णुभ्यां पीतस्येति भक्षमन्त्रं नमति ८  
यदि माध्यन्दिन एतदेव ९  
स्तोत्रे विकारः । बण्महाँ असि सूर्येति सौरीषु बृहता गौरिवीतेन वा स्तुवीरन् १०  
तथैव होतानुशंसति । तथा भक्षमन्त्रः ११  
यदि तृतीयसवनेऽतिरिच्येतोक्थ्यं कुर्वीत १२  
यद्युक्थ्ये षोडशिनम् । यदि षोडशिन्यतिरात्रम् । यद्यतिरात्रे द्विरात्रम् । यदि द्विरात्र एकस्तोत्रमेव १३  
तत्र वैष्णवीषु शिपिविष्टवतीषु बृहता गौरिवीतेन वा स्तुवीरन् १४  
तथैव होतानुशंसति । तथा भक्षमन्त्रः १५  
इत्यष्टादशी कण्डिका 
इति षष्ठः पटलः
