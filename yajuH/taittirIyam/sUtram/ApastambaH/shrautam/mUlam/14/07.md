+++
title = "०७"

+++
आरण्यं पशुमाखुं वोपशये निर्दिशेत् १  
असौ ते पशुरिति वा द्वेष्यं मनसा ध्यायन् २  
यदि न द्विष्यादाखुस्ते पशुरिति ब्रूयात् ३  
प्रतिपशु बर्हींषि वपाश्रपण्यः कुम्भ्यो हृदयशूलाश्च ४  
तन्त्रमग्नेर्हरणं तथाध्रिगुः सञ्ज्ञप्तहोमो रशनानामुदसनं परिवप्यौ वपाश्रपणीनामनुप्रहरणमभिहोमो मार्जनं च ५  
अभ्यावर्तते मनोता ६  
तन्त्रं वा ७  
सर्वेषां त्र्यङ्गानि समवत्तं च ८  
उद्रेकान्समवनीय दिशः प्रति यजति ९  
उत्तमे पशौ वनस्पतिं यजति । स्विष्टकृतं च १०  
सर्वेषां गुदकाण्डैरुपयज उपयजति । जाघनीभिश्च पत्नीः संयाजयन्ति ११  
अनूबन्ध्यावपायां हुतायामग्रेण शालामुखीयं पात्नीवतं मिनोत्यधोनाभिमनवस्तीर्णेऽचषालम् १२  
तस्मिंस्त्वाष्ट्रं साण्डं लोमशं पिङ्गलं पशुमुपाकृत्य पर्यग्निकृतमुत्सृज्याज्येन शेषं संस्थापयेत् १३  
यावन्ति पशोरवदानानि स्युस्तावत्कृत्व आज्यस्यावद्येत् १४  
पशुधर्माज्यं भवति १५  
शालामुखीये प्रचरन्तीति विज्ञायते १६  
अपि वा अर्यग्निकृतमेवोत्सृजेत् । न संस्थापयेत् १७  
पशुपुरोडाशाद्यनूबन्ध्यायाः शेषं संस्थापयेत् १८  
यदि कापेयी पश्वेकादशिनी स्यादाग्नेयमभित ऐन्द्रौ पशू भवतः । उत्तरतः सारस्वतं सौम्यं पौष्णं बार्हस्पत्यमिति । दक्षिणतः सावित्रं वैश्वदेवं मारुतं वारुणमिति १९  
तामेतां कापेया विदुः । तामतिरात्रचरम आलभेत २०  
साहीनेषु शब्दसंयोगात् २१  
सत्त्रीयेतरा भवति २२  
इति सप्तमी कण्डिका 
इति द्वितीयः पटलः
