+++
title = "१२"

+++
स पूर्ववज्जनयज्जन्तवे धनं समानमज्मा परियाति जागृविरिति १  
यत्किंचाप्राणत्तत्सर्वमुत्तानस्त्वाङ्गीरसः प्रतिगृह्णा त्वित्येव प्रतिगृह्णीयात् । यद्वानाम्नातमन्त्रम् २  
सर्वत्र पुरस्तात्सावित्र उपरिष्टादन्वाधिः ३  
ग्नास्त्वाकृन्तन्नपसस्त्वातन्वत वरूत्रयस्त्वावयन्नित्येतद्वासस्यनुषजति पुरस्ताद्दैवतात् ४  
त इमे तान्त्रीणां दक्षिणानां प्रतिग्रहणाः स्युः ५  
विज्ञायते च । देवा वै वरुणमयाजयन् । स यस्यैयस्यै देवतायै दक्षिणामनयत्तामव्लीनात् । ते ऽब्रुवन्व्यावृत्य प्रतिगृह्णाम तथा नो दक्षिणा न व्लेष्यतीति । ते व्यावृत्य प्रत्यगृह्णन् । ततो वै तान्दक्षिणा नाव्लीनात् । य एवंविद्वान्व्यावृत्य दक्षिणां प्रतिगृह्णाति नैनं दक्षिणा व्लीनातीति । तान्त्रीरेवाधिकुरुते ६  
बर्हिषा प्रतीयाद्गां वाश्वं वा ७  
अन्नेन पुरुषं हस्तिनं वा ८  
गन्धैः प्रियवद्येन च तल्पम् ९  
इति द्वादशी कण्डिका 
इति चतुर्थः पटलः
