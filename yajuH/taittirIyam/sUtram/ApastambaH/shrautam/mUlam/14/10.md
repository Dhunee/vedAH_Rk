+++
title = "१०"

+++
रश्मिरसि क्षयाय त्वा क्षयं जिन्वॐ स्तुतेति प्रसौति १  
सर्वस्तोत्राणामेष कल्पः २  
उत्तरमुत्तरं स्तोमभागानां दधाति ३  
द्वादशाग्निष्टोमे । पञ्चदशोक्थ्ये । षोडश षोडशिनि । सप्तदश वाजपेये । एकान्नत्रिंशतमतिरात्रे । त्रयस्त्रिंशतमप्तोर्यामे ४  
स्तुते पवमाने यथेतं गत्वापरेणोत्तरवेदिं दक्षिणातिक्रम्योपविशति । सवनीयस्या वपाया होमादास्ते ५  
हुतायां मार्जयित्वा प्रातःसवनायसं प्रसर्पत्सु ग्रहावकाशैः शृतङ्कारैश्चोपस्थायोत्तरेण हविर्धानं गत्वा दक्षिणेन मार्जालीयं धिष्णियं परीत्य पूर्वया द्वारा सदः प्रविश्याग्रेण प्रशास्तुर्धिष्णियं दक्षिणातिक्रम्योपविशति ६  
यत्रास्मै ब्रह्मचमसमाहरति तं प्रतिगृह्य भक्षयति यथेतरे चमसान् ७  
उपाकृते स्तोत्रे वाचं यच्छत्या शस्त्रयाज्यायाः ८  
संस्थिते सवने यथेतं प्रतिनिष्क्रामति ९  
एवं विहित उत्तरयोः सवनयोः सञ्चरो ब्रह्मत्वं च १०  
आध्वर्यव एवातोऽन्यानि कर्माणि ब्रह्मण आम्नातानि भवन्ति ११  
अवभृथं गच्छतां दक्षिणतो गच्छति १२  
एवं विहितं सर्वसोमानां ब्रह्मत्वम् १३  
इति दशमी कण्डिका 
इति तृतीयः पटलः
