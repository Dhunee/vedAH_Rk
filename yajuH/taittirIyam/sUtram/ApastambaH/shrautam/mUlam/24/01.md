+++
title = "०१"

+++
यज्ञं व्याख्यास्यामः १  
स त्रयाणां वर्णानां ब्राह्मणराजन्ययोर्वैश्यस्य च २  
स त्रिभिर्वेदैर्विधीयते ३  
ऋग्वेदयजुर्वेदसामवेदैः ४  
ऋग्वेदयजुर्वेदाभ्यां दर्शपूर्णमासौ ५  
यजुर्वेदेनाग्निहोत्रम् ६  
सर्वैरग्निष्टोमः ७  
उच्चैरृग्वेदसामवेदाभ्यां क्रियते ८  
उपांशु यजुर्वेदेन ९  
अन्यत्राश्रुतप्रत्याश्रुतप्रवरसंवादसम्प्रैषैश्च १०  
अन्तरा सामिधेनीष्वनूच्यम् ११  
मन्द्रेण प्रागाज्यभागाभ्यां प्रातःसवने च १२  
मध्यमेन प्राक् स्विष्टकृतो माध्यन्दिने च १३  
क्रुष्टेन शेषे तृतीयसवने च १४  
वाक्सन्द्रवश्च तद्वत् १५  
ऋग्वेदेन होता करोति १६  
सामवेदेनोद्गाता १७  
यजुर्वेदेनाध्वर्युः १८  
सर्वैर्ब्रह्मा १९  
वचनाद्विप्रतिषेधाद्वान्यः कुर्यात् २०  
ब्राह्मणानामार्त्विज्यम् २१  
सर्वक्रतूनामग्नयः सकृदाहिताः २२  
जुहोतीति चोद्यमाने सर्पिराज्यं प्रतीयाम् २३  
अध्वर्युतं कर्तारम् २४  
जुहूं पात्रम् २५  
व्यापृतायां स्रुवेण २६  
आहवनीये प्रदानम् २७  
आधानप्रभृति यावज्जीवं पात्राणि धार्यन्ते २८  
तेषां प्रतितन्त्रं संस्कारः २९  
मन्त्रब्राह्मणे यज्ञस्य प्रमाणम् ३०  
मन्त्रब्राह्मणयोर्वेदनामधेयम् ३१  
कर्मचोदना ब्राह्मणानि ३२  
ब्राह्मणशेषोऽर्थवादो निन्दा प्रशंसा परकृतिः पुराकल्पश्च ३३  
अतोऽन्ये मन्त्राः ३४  
अनाम्नातास्त्वमन्त्रा यथा प्रवरोहनामधेयग्रहणानीति ३५  
रथशब्दो दुन्दुभिशब्दश्च ३६  
स्वाध्यायेऽनध्यायो मन्त्राणां न कर्मण्यर्थान्तरत्वात् ३७  
एकमन्त्राणि कर्माणि ३८  
अपि संख्यायुक्तचेष्टापृथक्त्वनिर्वर्तीनि ३९  
कण्डूयनस्वप्ननदीतराववर्षणामेध्यप्रतिमन्त्रणेषु च तद्वत्कालाव्यवेतेषु ४०  
प्रयाणे त्वार्थनिर्वृत्तेः ४१  
असन्निपातिकर्मसु च तद्वत् ४२  
हविष्कृदध्रिगुपुरोऽनुवाक्यामनोतस्यावृत्तिर्भिन्नकालेषु ४३  
वचनादेकं कर्म बहुमन्त्रम् ४४  
इति प्रथमा कण्डिका 
