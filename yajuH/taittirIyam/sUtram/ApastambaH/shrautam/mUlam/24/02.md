+++
title = "०२"

+++
मन्त्रान्तेः कर्मादीन्सन्निपातयेत् १  
आघारे धारायां चादिसंयोगः २  
आदिप्रदिष्टा मन्त्राः ३  
उत्तरस्यादिना पूर्वस्यावसानं विद्यात् ४  
होत्रायाजमानेषु समुच्चयः ५  
विकल्पो याज्यानुवाक्यासु ६  
सङ्ख्यासु च तद्वत् ७  
क्रयपरिक्रयसंस्कारेषु द्रव्यसमुच्चयः ८  
रौद्रराक्षसनैरृतपैतृकच्छेदनभेदननिरसनात्माभिमर्शनानि च कृत्वाप उपस्पृशेत् ९  
उत्तरतौपचारो विहारः १०  
नाग्नेरपपर्यावर्तेत ११  
न विहारात् १२  
अन्तराणि यज्ञाङ्गानि । बाह्याः कर्तारः १३  
न मन्त्रवता यज्ञाङ्गेनात्मानमभिपरिहरेत् १४  
प्रागपवर्गाण्युदगपवर्गाणि वा यज्ञोपवीती प्रदक्षिणं दैवानि कर्माणि करोति १५  
प्राचीनावीती प्रसव्यं दक्षिणापवर्गाणि पित्र्याणि १६  
यानि शुल्बानि समासं गच्छन्ति प्रसव्यं तान्यावेष्ट्य प्रदक्षिणं समस्येत् १७  
अथ यानि न समस्यन्ते प्रदक्षिणं तानि १८  
अमावास्यायाममावास्यया यजेत १९  
पौणमास्यां पौर्णमास्या २०  
यदहः पुरस्ताच्चन्द्रमाः पूर्ण उत्सर्पेत्तां पौर्णमासीमुपवसेत् २१  
श्वः पूरितेति वा २२  
खर्विकां तृतीयां वाजसनेयिनः समामनन्ति २३  
यदहर्न दृश्यते तदहरमावास्या २४  
श्वो न द्रष्टार इति वा २५  
एकप्रकरणे चोद्यमानानि प्रधानानि समानविधानानि २६  
प्रकरणेन विधयो बध्यन्ते २७  
अनिर्देशात्साधारणानि २८  
निर्देशाद्व्यवतिष्ठन्ते २९  
आग्नेयो ऽष्टाकपालोऽग्नीषोमीय एकादशकपाल उपांशुयाजश्च पौर्णमास्यां प्रधानानि ३०  
तदङ्गमितरे होमाः ३१  
आग्नेयोऽष्टाकपाल ऐन्द्राग्न एकादशकपालो द्वादशकपालो वा मावास्यायामसोमयाजिनः ३२  
सान्नाय्यं द्वितीयं सोमयाजिनः ३३  
नासोमयाजिनो ब्राह्मणस्याग्नीषोमीयः पुरोडाशो विद्यते ३४  
नैन्द्राग्नः सन्नयतो वर्णाविशेषेण ३५  
पितृयज्ञः स्वकालविधानादनङ्गं स्यात् ३६  
तुल्यवच्च प्रसङ्ख्यानात् ३७  
प्रतिषिद्धे च दर्शनात् ३८  
सहाङ्गं प्रधानम् ३९  
इति द्वितीया कण्डिका 
