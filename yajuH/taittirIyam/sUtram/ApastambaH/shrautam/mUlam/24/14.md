+++
title = "१४"

+++
उत्तमस्याक्षरस्य विकारमेक आहुः १  
अधिकः स्यादित्यपरम् २  
विज्ञायते च । ऋचमुक्त्वा प्रणौत्यपरामुक्त्वा प्रणौत्यधिके पुनरेतदुपपद्यते सन्ततमृचा वषट्करोतीति च तद्वद्याज्याया अधि वषट्करोति ३  
अपगूर्य वषट्करोतीत्युच्चैर्वादः शब्दस्य ४  
यं कामयेत प्रमायुकः स्यादिति तस्योच्चैरपगूर्य निखिदन्निव वषट्कुर्यात् । यं कामयेत पापीयान्स्यादिति नीचैस्तरां तस्य याज्याया वषट्कुर्यात् । यं कामयेत वसीयान्स्यादित्युच्चैस्तरां तस्य याज्याया वषट्कुर्यात् । न वसीयान्न पापीयानिति समं तस्य याज्याया वषट्कुर्यात् । उच्चैः क्रौञ्चमिव वषट्कुर्यात्स्वर्गकामस्येति विज्ञायते ५  
बलीय ऋचो वषट्करोतीति तद्वत् ६  
यां देवतां यजेत्तां मनसा ध्यायेत्पुरा वषट्कारात्स्वर्गकामस्येति विज्ञायते ७  
वषट्कृत्य प्राण्यापान्य निमिषेत् ८  
अपानेनैव प्राणं धारयेन्निमिषेण चक्षुरिति विज्ञायते ९  
यं द्विष्यात्तस्यौषडिति वषट्कुर्यात् । ओषत्येवेति विज्ञायते १०  
वाषडित्येके समामनन्ति । वौषडित्येके । वौषाडित्येके । वाक्षडित्येके । वौक्षडित्येके । वौक्षाडित्येके ११  
वषट्कार मा मे प्र वाङ्मो अहं त्वां बृहता मन उपह्वये । न मां न मे वाचं हिनसात् । हव्यं देवेभ्योऽभिवहाम्योजः सहः सह ओजः । वाग्वषट्कार नमस्ते अस्तु मा मा हिंसीरित्येतद्वषट्कृते जपति । वाग्वषट्कार नमस्ते अस्तु मा मा हिंसीरिति वा १२  
अङ्गुली मुक्त्वा मिषे प्राणायेति मुखदेशमूर्ध्वमुत्कृष्योर्जेऽपानायेत्यवाचीनं नियच्छति १३  
अवानरेडामवत्तामङ्गुलीभिर्निगृह्य न मुष्टिं करोति १४  
मुखमिव प्रत्युपह्वयते १५  
यं कामयेतापशुः स्यादिति पराचीं तस्येत्युक्तम् १६  
पदाभ्यासप्रतिषेधस्तु १७  
विज्ञायते चेडोपहूतेति तत्पराची । उपहूतेति तत्प्रतीची १८  
आध्वर्यव एवातोऽन्यानि कर्माणि होतुराम्नातानि भवन्ति । उपदेशादितराणीतराणि १९  
इति चतुर्दशी कण्डिका 
इति चतुर्विंशः प्रश्नः 