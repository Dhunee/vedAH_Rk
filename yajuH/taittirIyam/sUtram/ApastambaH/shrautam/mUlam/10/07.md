+++
title = "०७"

+++
वृत्रस्य कनीनिकासीति त्रैककुदेनाञ्जनेनाङ्क्ते १  
यदि त्रैककुदं नाधिगच्छेद्येनैव केन चाञ्जनेनाञ्जीतेति वाजसनेयकम् २  
सतूलया दर्भेषीकया शरेषीकया दर्भपुञ्जीलेन वाभ्यन्तरं द्विर्दक्षिणमनिधावमानः । सकृत्सव्यम् ३  
अपि वा द्विर्दक्षिणं त्रिः सव्यम् । त्रिस्त्रिर्वोभे ४  
अथैनमुत्तरेण बहिः प्राग्वंशाद्दर्भपुञ्जीलैः पवयति ५  
द्वाभ्यां पवयति त्रिभिः पवयतीत्युक्तम् ६  
एकविंशत्या त्रेधा विभक्तया सप्तभिःसप्तभिर्द्विरूर्ध्वं नाभेरुन्मार्ष्टि । सकृदवाक् ७  
अन्वञ्चं पावयतीत्येके ८  
यं द्विष्यात्तं तिर्यञ्चमक्ष्णया वा पावयेत् ९  
चित्पतिस्त्वा पुनात्वित्येतैः प्रतिमन्त्रम् १०  
अच्छिद्रेण पवित्रेणेति सर्वत्रानुषजति ११  
चित्पतिर्मा पुनातु वाक्पतिर्मा पुनातु देवो मा सविता पुनात्विति पाव्यमानो जपति १२  
तस्य ते पवित्रपत इति च । पवमानः सुवर्जनः पवित्रेण विचर्षणिः । यः पोता स पुनातु मा । प्राजापत्यं पवित्रं शतोद्यामं हिरण्मयम् । तेन ब्रह्मविदो वयं पूतं ब्रह्म पुनीमह इति च १३  
यद्देवा देवहेडनं त्वमग्ने अयासीति च पूतः १४  
प्राग्वा दीक्षणीयाया जुहुयात् । जपेदित्येके १५  
इति सप्तमी कण्डिका 
इति द्वितीयः पटलः
