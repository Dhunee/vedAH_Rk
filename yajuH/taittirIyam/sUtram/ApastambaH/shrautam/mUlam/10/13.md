+++
title = "१३"

+++
अग्निर्वै दीक्षितस्तस्मादेनं नोपस्पृशेत् १  
न चास्य नाम गृह्णीयात् २  
न पुरा दक्षिणाभ्यो नेतोः कृष्णविषाणामवचृतेत् ३  
न च दन्तान्दर्शयते ४  
हस्तेनापिगृह्य स्मयते ५  
मधु मांसं स्त्रियमनृतमुपरिशय्यां ष्ठीवनं विकाले निष्क्रमणं दीक्षितविमितात्प्रवासमिति वर्जयेत् ६  
न दिवा मूत्रपुरीषे कुर्यात् ७  
यदि कुर्याच्छायायाम् ८  
मूत्रं चिकीर्षन्निय ते यज्ञिया तनूरिति तृणं लोष्टं वापादायापो मुञ्चामि न प्रजामंहोमुचः स्वाहाकृताः पृथिवीमाविशतेति मूत्रं विसृज्याचम्य पृथिव्या सम्भवेत्यपात्तं प्रतिनिदधाति ९  
यन्मेऽत्र पयसः परीतोषात्तदर्पिथ । अग्निहोत्रमिव सोमेन तदहं पुनरादद इति रेतः स्कन्नमनुमन्त्रयते १०  
यदत्रापि रसस्य मे निरष्ठविषमस्मृतम् । अग्निष्टत्सोमः पृथिवी पुनरात्मन्दधातु म इति छर्दित्वा ष्ठुत्वा वा । यदन्नमद्य ते नक्तं न तत्प्रातः क्षुधोऽवति । मरं तदस्मान्मा हिंसीर्नहि तद्ददृशे दिवेति स्वप्नेऽन्नं भुक्त्वा । रुद्रियाभ्योऽद्भ्यः स्वाहेति लोहितमुत्पतितं दृष्ट्वा ११  
इति त्रयोदशी कण्डिका 
