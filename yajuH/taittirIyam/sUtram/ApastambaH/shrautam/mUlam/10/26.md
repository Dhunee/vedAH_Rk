+++
title = "२६"

+++
दशभिर्द्वादशशतदक्षिणस्य १  
भूयसा वा २  
चतुर्भिर्वा गवा हिरण्येन वाससाजयेत्येकेषाम् ३  
एकयैकविंशतिदक्षिणस्य । तिसृभिः षष्टिदक्षिणस्य । अपरिमिताभिरपरिमितदक्षिणस्य ४  
चतुर्विंशत्या सहस्रे सर्ववेदसे वा ५  
त्रिंशता वा सहस्रदक्षिणस्य ६  
सप्तविंशतिर्गा हिरण्यं छागा वास इति त्रिंशत् ७  
शतेन वाजपेयस्य । द्वाभ्यां राजसूयस्य ८  
सहस्रेणाश्वमेधस्य ९  
अस्मे चन्द्राणीति सोमविक्रयिणो हिरण्यमपादत्ते १०  
अस्मे ज्योतिरिति शुक्लामूर्णास्तुकां यजमानाय प्रयच्छति । तां स काले दशापवित्रस्य नाभिं कुरुते ११  
शुक्लं बलक्ष्याः पवित्रममोतं भवति १२  
यं द्विष्यात्तस्य कृष्णां लोहिनीं च पवित्रे कुर्यात् १३  
कृष्णामूर्णास्तुकामद्भिः क्लेदयित्वेदमहं सर्पाणां दन्दशूकानां ग्रीवा उपग्रथ्नामीत्युपग्रथ्य तया सोमविक्रयिणं विध्यति सोमविक्रयिणि तम इति १४  
स्वान भ्राजेति सोमक्रयणाननुदिश्य स्वजा असि स्वभूरस्यस्मै कर्मणे जात ऋतेन त्वा गृह्णाम्यृतेन मा पाहीति सोमविक्रयिणो राजानमपादत्ते १५  
यदि कृच्छ्रायेतापैव हरेत १६  
अत्र यजमानोऽपोर्णुते १७  
इति षड्विंशी कण्डिका 
