+++
title = "१७"

+++
उदितेषु नक्षत्रेषु पूर्ववद्वाचो विसर्गः १  
एवमुपोदयं यमयति । उदित आदित्ये विसृजते २  
मध्यन्दिने मध्यरात्रे च व्रतयति ३  
अतिनीय वा मानुषं कालम् ४  
सायं दुग्धमपररात्रे प्रातर्दुग्धमपराह्णे इत्येके ५  
गार्हपत्ये दीक्षितस्य व्रतं श्रपयति । दक्षिणाग्नौ पत्न्याः ६  
याग्निहोत्रस्य स्कन्नस्य प्रायश्चित्तिः सा व्रतस्य ७  
अग्निहोत्रवत्तूष्णीमुन्नीयापरेणाहवनीयं व्रतमत्याहृत्य प्रयच्छन्नाह व्रत्य व्रतय व्रतमुपेहीति ८  
दैवीं धियं मनामह इति हस्ताववनिज्य ये देवा मनोजाता मनोयुज इति दक्षिणेनाहवनीयं परिश्रिते व्रतयति ९  
नैनमदीक्षिता व्रतयन्तं पश्यन्ति १०  
शिवाः पीता भवथ यूयमापोऽस्माकं योनावुदरे सुशेवाः । इरावतीरनमीवा अनागसः शिवा नो भवथ जीवस इति व्रतयित्वा नाभिदेशमभिमृशते ११  
अपश्च पीत्वा जपति १२  
तूष्णीं पत्नी स्व आयतने व्रतयति १३  
इति सप्तदशी कण्डिका 
इति पञ्चमः पटलः
