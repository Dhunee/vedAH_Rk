+++
title = "०४"

+++
दीक्षणीयायास्तन्त्रं प्रक्रमयति १  
आग्नावैष्णवमेकादशकपालं निर्वपति । आग्नावैष्णवं वा घृते चरुम् २  
पुरोडाशो ब्रह्मवर्चसकामस्य । घृते चरुः प्रजाकामस्य पशुकामस्य वा ३  
आदित्यं घृते चरुं द्वितीयं प्रजाकामपशुकामस्यैके समामनन्ति ४  
पञ्चदश सप्तदश वा सामिधेन्यः ५  
प्राग्वंशमेके पूर्वं समामनन्ति । दीक्षणीयामेके ६  
पत्नीसंयाजान्ता दीक्षणीया संतिष्ठते ७  
धारयति ध्रौवमाज्यम् ८  
यत्प्रागग्नीषोमीयात्तेनोपांशु चरति ९  
अथैकेषाम् । यावत्यस्य वाग्भवति तावतीं दीक्षणीयायामन्वाह । ततो नीचैस्तरां प्रायणीयायाम् । नीचैस्तरामातिथ्यायाम् । उपांशूपसत्सु । उच्चैरग्नीषोमीये १०  
मन्द्रेण दीक्षणीयायाम् । मन्द्रतरेण प्रायणीयायाम् । मन्द्रतरेणातिथ्यायाम् । उपांशूपसत्सु । उच्चैरग्नीषोमीये । उपांशु वा दीक्षणीयायाम् । उपांशुतरं प्रायणीयायाम् । उपांशुतरमातिथ्यायाम् । उपांशूपसत्सु । उच्चैरग्नीषोमीये ११  
दर्शपूर्णमासप्रकृतीनां सोमेऽग्न्यन्वाधानं व्रतोपायनमारण्याशनं जागरणमन्वाहार्यस्य च दानं पत्न्याः सन्नहनं विमोचनमिति न विद्यन्ते १२  
अग्न्यन्वाधानं तु दीक्षणीयायां क्रियेत पत्न्याश्च सन्नहनम् १३  
दीक्षासु यूपं कारयति १४  
क्रीते राजन्युपसत्सु वा १५  
इति चतुर्थी कण्डिका 
इति प्रथमः पटलः
