+++
title = "०५"

+++
अथैनं प्रतिदिशं प्रोक्षति १  
प्रजापतये त्वा जुष्टं प्रोक्षामीति पुरस्तात्प्रत्यङ् तिष्ठन् २  
इन्द्राग्निभ्यां त्वेति दक्षिणत उदङ् ३  
वायवे त्वेति पश्चात्प्राङ् ४  
विश्वेभ्यस्त्वा देवेभ्य इत्युत्तरतो दक्षिणा ५  
देवेभ्यस्त्वेत्यधस्तात् ६  
सर्वेभ्यस्त्वा देवेभ्य इत्युपरिष्टात् ७  
पृथिव्यै त्वान्तरिक्षाय त्वा दिवे त्वेति शेषम् ८  
विभूर्मात्रा प्रभूः पित्रेत्यश्वस्य दक्षिणे कर्णे यजमानमश्वनामानि वाचयित्वाग्नये स्वाहा स्वाहेन्द्राग्निभ्यामिति पूर्वहोमान्हुत्वा भूरसि भुवे त्वा भव्याय त्वा भविष्यते त्वेत्यश्वमुत्सृज्य देवा आशापाला इति रत्निभ्यः परिददाति ९  
शतं कवचिनो रक्षन्ति १०  
अपर्यावर्तयन्तोऽश्वमनुचरन्ति ११  
चतुःशता इत्येकेषाम् १२  
शतं तल्प्या राजपुत्राः सन्नद्धाः सन्नद्धसारथिनः शतमुग्रा अराजानः सन्नद्धाः सन्नद्धसारथिनः शतं वैश्या विपथिनः शतं शूद्रा वरूथिनः १३  
तेऽश्वस्य गोप्तारो भवन्ति १४  
यद्यद्ब्राह्मणजातमुपेयुस्तान्पृच्छेयुः कियद्यूयमश्वमेधस्य वित्थेति १५  
यो न विद्यात्तं जित्वा तस्य गृहात्खादं पानं चोपनिवपेयुः १६  
यदब्राह्मणानां कृतान्नं तदेषामन्नम् १७  
रथकारकुले वसतिर्भवति १८  
इह धृतिः स्वाहेति सायमश्वस्य चतुर्षु पत्सु चतस्रो धृतीर्जुहोति १९  
इति पञ्चमी कण्डिका 
