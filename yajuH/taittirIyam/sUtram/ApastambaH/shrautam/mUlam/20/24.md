+++
title = "२४"

+++
पञ्चाहः पुरुषमेधः १  
ब्राह्मणो राजन्यो वा यजेत २  
ओजो वीर्यमाप्नोति । सर्वा व्यष्टीर्व्यश्नुते ३  
एकादशसु यूपेष्वेकादशाग्नीषोमीयाः ४  
पञ्चशारदीयवदहानि । अग्निष्टोमो वोपोत्तमः ५  
देव सवितः । तत्सवितुः । विश्वानि देव सवितरिति तिस्रः सावित्रीर्हुत्वा मध्यमेऽहन्पशूनुपाकरोति ६  
द्वयानैकादशिनानुपाकृत्य पुरुषान् ७  
ब्रह्मणे ब्राह्मणमालभत इत्येतद्यथासमाम्नातम् ८  
तान्यूपान्तरालेषु धारयन्ति ९  
उपाकृतान्दक्षिणतोऽवस्थाय ब्रह्मा सहस्रशीर्षा पुरुष इति पुरुषेण नारायणेन परा चानुशंसति १०  
पर्यग्निकृतानुदीचो नीत्योत्सृज्याज्येन तद्देवता आहुतीर्हुत्वा द्वयैरैकादशिनैः संस्थापयति ११  
दक्षिणाकाले यदब्राह्मणानां दिक्षु वित्तं तत्सभूमि ददाति यथाश्वमेधे १२  
ब्राह्मणो यजमानः सर्ववेदसम् १३  
एतस्मिन्नेवाहन्यश्वमेधवदभिषेकः १४  
एकादशानूबन्ध्याः सौरीर्वैश्वदेवीः प्राजापत्या वा १५  
त्रैधातवीययोदवसाय पृथगरणीष्वग्नीन्समारोप्योत्तरनारायणेनादित्यमुपस्थायारण्यमवतिष्ठेत १६  
ग्रामं वा प्रविश्य त्रैधातवीयया यजेत १७  
इति चतुर्विंशी कण्डिका 
