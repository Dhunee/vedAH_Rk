+++
title = "२१"

+++
पशुकाल उत्तरत उपरिष्टादग्नेर्वैतसे कटेऽश्वं प्राञ्चं यथाङ्गं चिनोति १  
एवं पुरस्तात्प्रत्यञ्चं तूपरम् । पश्चात्प्राचीनं गोमृगम् २  
दक्षिणतः प्लक्षशाखास्वितरान्पशूनासादयति ३  
वपावच्चर्या ४  
हविष इत्यन्तौ नमति ५  
आक्रान्वाजी क्रमैरत्यक्रमीद्वाजी द्यौस्ते पृष्ठमिति वैतसेन कटेनाश्वतूपरगोमृगान्सर्वहुतान्हुत्वेलुवर्दाय स्वाहा बलिवर्दाय स्वाहेत्यश्वमभिजुहोति ६  
अत्र कटमनुप्रहरति ७  
येऽश्वस्य हुतस्य गन्धमाजिघ्रन्ति सर्वे ते पुण्यलोका भवन्तीति विज्ञायते ८  
हविषा प्रचर्याज्यमवदानं कृत्वा स्तेगान्दंष्ट्राभ्यां मण्डूकाञ्जम्भ्येभिरित्येतैश्चतुर्दशभिरनुवाकैः प्रतिमन्त्रं शरीरहोमाञ्जुहोति ९  
दिवाकीर्त्यं पञ्चदशम् । अरण्येऽनुवाक्यं षोडशम् । द्यौस्ते पृष्ठमित्येतं सप्तदशमाज्येनैव १०  
यदक्रन्दः प्रथमं जायमान इत्येतैस्त्रिभिरनुवाकैः षट्त्रिंशतमश्वस्तोमीयाञ्जुहोति ११  
क्रमैरत्यक्रमीदित्येतां षट्त्रिंशीम् १२  
अष्टादश जुहोतीत्येके १३  
इमा नु कं भुवना सीषधेमेति द्विपदाः १४  
अन्ततोऽश्वस्य लोहितेन शृतेन स्तिष्टकृतं यजति १५  
इत्येकविंशी कण्डिका 
