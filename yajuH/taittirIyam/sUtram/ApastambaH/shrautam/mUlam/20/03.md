+++
title = "०३"

+++
ब्राह्मणा राजानश्चायं वोऽध्वर्यू राजा । या ममापचितिः सा व एतस्मिन् । यद्व एष करोति तद्वः कृतमसदिति १  
यावद्यज्ञमध्वर्यू राजा भवति २  
देवस्य त्वा सवितुः प्रसव इति रशनामादायेमामगृभ्णन्रशनामृतस्येत्यभिमन्त्र्य ब्रह्मन्नश्वं मेध्यं भन्त्स्यामि देवेभ्यो मेधाय प्रजापतये तेन राध्यासमिति ब्रह्माणमामन्त्रयते ३  
तं बधान देवेभ्यो मेधाय प्रजापतये तेन राध्नुहीति प्रत्याह ४  
अभिधा असीत्यश्वमभिदधाति ५  
आनयन्ति श्वानं चतुरक्षं विष्वग्बन्धेन बद्धम् ६  
पितुरनुजायाः पुत्रः पुरस्तान्नयति । मातुरनुजायाः पुत्रः पश्चात् ७  
सैध्रकं मुसलम् ८  
पौंश्चलेयः पेशसा जानु वेष्टयित्वा पश्चादन्वेति ९  
अपोऽश्वमभ्यवगाहयन्ति श्वानं च १०  
यत्र शुनोऽप्रतिष्ठा तदध्वर्युः प्रसौति जहीति ११  
यो अर्वन्तमिति सैध्रकेण मुसलेन पौंश्चलेयः शुनः प्रहन्ति १२  
तमश्वस्याधस्पदमुपास्यति परो मर्तः पर श्वेति १३  
दक्षिणापप्लाव्याहं च त्वं च वृत्रहन्निति ब्रह्मा यजमानस्य हस्तं गृह्णाति १४  
अभि क्रत्वेन्द्र भूरध ज्मन्नित्यध्वर्युर्यजमानं वाचयति १५  
आहरन्त्यैषीकमुदूहं वरत्रया विबद्धम् १६  
तस्मिन्नार्द्रा वेतसशाखोपसम्बद्धा भवति १७  
तं द्वे शते दक्षिणतो धारयतः । द्वे उत्तरतः १८  
तेनाश्वं पुरस्तात्प्रत्यश्चमभ्युदूहन्ति १९  
इति तृतीया कण्डिका 
