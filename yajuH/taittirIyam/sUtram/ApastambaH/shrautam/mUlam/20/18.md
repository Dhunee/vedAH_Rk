+++
title = "१८"

+++
गणानां त्वा गणपतिं हवामह इत्यभिमन्त्र्याहं स्यां त्वं स्याः सुरायाः कुलजः स्यात्तत्रेमांश्चतुरः पदो व्यतिषज्य शयावहा इति पदो व्यतिषजते १  
तौ सह चतुरः पदः सं प्र सारयावहा इति पदः सम्प्रसारयते २  
सुभगे काम्पीलवासिनीति क्षौमेण वाससाध्वर्युर्महिषीमश्वं च प्रच्छाद्य वृषा वामित्यभिमन्त्रयते ३  
उत्सक्थ्योर्गृदं धेहीति प्रजननेन प्रजननं सन्धायाम्बे अम्बाल्यम्बिक इति महिष्यश्वं गर्हते ४  
ऊर्ध्वामेनामुच्छ्रयतादिति पत्नयोऽभिमेधन्ते ५  
त्रिर्महिषी गर्हते । त्रिः पत्नयोऽभिमेधन्त उत्तरयोत्तरयर्चा ६  
दधिक्राव्णो अकारिषमिति सर्वाः सुरभिमतीमृचमन्ततो जपित्वापोहिष्ठीयाभिर्मार्जयित्वा गायत्री त्रिष्टुबिति द्वाभ्यां सौवर्णीभिः सूचीभिर्महिष्यश्वस्यासिपथान्कल्ल्पयति प्राक्क्रडात् । एवमुत्तराभ्यां राजतीभिर्वावाता प्रत्यक्क्रोडात्प्राङ्नाभेः । एवमुत्तराभ्यां लौहीभिः सीसाभिर्वा परिवृक्ती शेषम् ७  
तूष्णीं तूपरगोमृगयोरसिपथान्कल्पयन्ति ८  
कस्त्वा छ्यति कस्त्वा वि शास्तीत्यश्वस्य त्वचमाच्छ्यति ९  
चन्द्रं नाम मेदः । तदुद्धरति १०  
नाश्वस्य वपा विद्यते ११  
उद्धरतीतरेषाम् १२  
कर्णं छित्त्वा त्र्यङ्गेषूपसन्नह्यति १३  
नाश्वस्य गुदो विद्यते १४  
शृतासु वपासुत्तरत उपरिष्टादग्नेर्वेतसशाखायामश्वतूपरगोमृगाणां वपाः सादयति १५  
इत्यष्टादशी कण्डिका 
