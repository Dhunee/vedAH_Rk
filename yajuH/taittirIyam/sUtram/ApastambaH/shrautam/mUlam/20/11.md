+++
title = "११"

+++
विभूर्मात्रा प्रभूः पित्रेत्यश्वनामानि १  
आयनाय स्वाहा प्रायणाय स्वाहेत्युद्द्रावान् २  
अग्नये स्वाहा सोमाय स्वाहेति पूर्वहोमान् ३  
पृथिव्यै स्वाहान्तरिक्षाय स्वाहेत्येतं हुत्वाग्नये स्वाहा सोमाय स्वाहेति पूर्वदीक्षाः ४  
पृथिव्यै स्वाहान्तरिक्षाय स्वाहेत्येकविंशिनीं दीक्षाम् ५  
भुवो देवानां कर्मणेत्यृतुदीक्षाः ६  
अग्नये स्वाहा वायवे स्वाहेत्येतं हुत्वार्वाङ्यज्ञः सं क्रामत्वित्याप्तीः ७  
भूतं भव्यं भविष्यदिति पर्याप्तीः ८  
आ मे गृहा भवन्त्वित्याभूः ९  
अग्निना तपो न्वभवदित्यनुभूः १०  
स्वाहाधिमाधीताय स्वाहेति समस्तानि वैश्वदेवानि ११  
दद्भ्यः स्वाहा हनूभ्यां स्वाहेत्यङ्गहोमान् १२  
अञ्ज्येताय स्वाहा कृष्णाय स्वाहा श्वेताय स्वाहेत्यश्वरूपाणि १३  
ओषधीभ्यः स्वाहा मूलेभ्यः स्वाहेत्योषधिहोमान् १४  
वनस्पतिभ्यः स्वाहेति वनस्पतिहोमान् १५  
मेषस्त्वा पचतैरवत्वित्यपाव्यानि १६  
कूप्याभ्यः स्वाहाद्भ्यः स्वाहेत्यपां होमान् १७  
अम्भोभ्यः स्वाहा नभोभ्यः स्वाहा महोभ्यः स्वाहेत्यम्भांसि नभांसि महांसि १८  
इत्येकादशी कण्डिका 
