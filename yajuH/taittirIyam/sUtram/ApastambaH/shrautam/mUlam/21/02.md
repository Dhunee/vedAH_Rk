+++
title = "०२"

+++
सर्व इष्टप्रथमयज्ञाः । अपि वा गृहपतिरेव १  
गृहपतेरेव परार्थानि यथा यूपाञ्जनमृतुयाज्येति २  
गृहपतेरेव सामिधेनीकल्पेनावदानकल्पेनेति प्रक्रामेयुर्यानि चान्यान्येवंरूपाणि स्युः ३  
त्वं वरुण इति वसिष्ठराजन्यानां परिधानीया ४  
आजुहोतेतीतरेषां गोत्राणाम् ५  
नाराशंसो द्वितीयः प्रयाजो वसिष्ठशुनकानाम् ६  
तनूनपादितरेषां गोत्राणाम् ७  
शिशिरे दीक्षन्ते वसन्त उत्तिष्ठन्ति ८  
शिशिरे वा एतस्य प्रयाणं वसन्त उत्थानम् ९  
ऋध्नोति य एवंविद्वाञ्शिशिरे दीक्षते वसन्त उत्तिष्ठत इति विज्ञायते १०  
षड् व्युष्टाश्चैत्रस्यापूर्यमाणपक्षस्याथ दीक्षेरन् ११  
सावित्राणि होष्यमाणा निर्मथ्य सन्निवपेरन् । ततो विनिवपेरन् १२  
पञ्चपशुभिर्यक्ष्यमाणाः सन्निवपेरन् । ततो विनिवपेरन् १३  
दीक्षिष्यमाणाः सन्निवपेरन् १४  
तेषामेतत्सन्न्युप्ता एवाग्नयो भवन्त्योदवसानीयायाः १५  
अध्वर्युर्गृहपतिं दीक्षयित्वा ब्रह्माणं दीक्षयति । तत उद्गातारम् । ततो होतारम् १६  
ततस्तं प्रतिप्रस्थाता दीक्षयित्वार्धिनो दीक्षयति १७  
ततस्तं नेष्टा दीक्षयित्वा तृतीयिनो दीक्षयति १८  
ततस्तमुन्नेता दीक्षयित्वा पादिनो दीक्षयति १९  
ततस्तं प्रतिप्रस्थाता दीक्षयति २०  
इति द्वितीया कण्डिका 
