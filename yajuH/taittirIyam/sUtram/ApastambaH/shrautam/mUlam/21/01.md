+++
title = "०१"

+++
द्वादशाहेन प्रैव जायतेऽभि स्वर्गं लोकं जयत्येषु लोकेषु प्रतितिष्ठति १  
साग्निचित्यो भवति २  
सत्त्रमहीनश्च ३  
दीक्षितमदीक्षिता याजयेयुरहीने । एत एवर्त्विजो यजमानश्च सत्त्रे ४  
तस्माद्द्वादशाहेन न याज्यं पाप्मनो व्यावृत्त्या इति विज्ञायते ५  
ऋध्नोति यो द्वादशाहेन यजते ६  
ऋध्नोति यः प्रतिगृह्णातीत्येके ७  
ऋत्विजो यजमानं चाधिकृत्य वदति ८  
पीवा दीक्षते । कृशो यजते । यदस्याङ्गानां मीयते जुहोत्येव तदिति विज्ञायते ९  
योऽतपस्वी स्यादसंश्लिष्टोऽस्य यज्ञः स्यात् । तपस्वी स्यात् । यज्ञमेव तत्संश्लेषयत इति विज्ञायते १०  
एको द्वादशाहेन यजेत । त्रयः षड् द्वादश त्रयोदश वा ११  
तेषामुपसत्सु त्रयोदशं दीक्षयन्ति १२  
तस्माद्द्वादशाहे त्रयोदशेन न ब्रह्मणा भवितव्यमित्येके १३  
पञ्चदश दीक्षेरन्नर्धमासायतनाः । सप्तदश प्रजाकामाः पशुकामा वा । एकविंशतिं प्रतिष्ठाकामा रुक्कामा वा । त्रिंशतं मासायतनाः । त्रयस्त्रिंशतमोजस्कामा वीर्यकामा वा । चत्वारिंशतं यज्ञकामाः । चतुश्चत्वारिंशतमिन्द्रियकामाः । अष्टाचत्वारिंशतं पशुकामाः १४  
अपरिमिता दीक्षेरन्नित्यन्ततो वदति १५  
येऽन्ये सप्तदशभ्यो वादा अहीन एव ते स्थानिनः १६  
सप्तदशानामेव याथाकामी १७  
सर्वे याजमाने स्थानिनः १८  
सर्वे याजमानं कुर्युर्यत्किञ्चार्त्विज्येनाविबाधकम् १९  
विबाधमान आर्त्विज्यं बलीयः २०  
इति प्रथमा कण्डिका 
