+++
title = "०४"

+++
परं मृत्यो अनु परेहि पन्थां यस्ते स्व इतरो देवयानात् । चक्षुष्मते शृण्वते ते ब्रवीमि मा नः प्रजां रीरिषो मोत वीरानिति दक्षिणाग्नौ १  
इदमू नु श्रेयो ऽवसानमागन्म यद्गोजिद्धनजिदश्वजिद्यत् । पर्णं वनस्पतेरिवाभि नः शीयतां रयिः । सचतां नः शचीपतिः स्वाहेत्याहवनीये २  
द्वादशाहं दीक्षिता भवन्ति ३  
न सनीहारान्प्रहिण्वन्ति सत्त्रे ४  
प्रायणीयया प्रचर्य राजानं क्रीत्वोपनह्य निदधाति द्वादशाहायाप्तम् ५  
षोडशिवत्सोमक्रयणी ६  
उपसत्सु द्वादशाहे सम्भारयजूंषि व्याचष्टे ७  
यजमानं वाचयतीत्येके ८  
द्वादशोपसदः ९  
चतुरहञ्चतुरहमेकैकेनोपसन्मन्त्रेण जुहोति १०  
अनूपसदमग्निं चिनोति ११  
द्व्यहन्द्व्यहमेकैका चितिः १२  
चतुरहमुत्तमा १३  
चतुस्तनं त्रिस्तनं द्विस्तनमेकस्तनमिति त्र्यहं त्र्यहं व्रतानि १४  
य एषां व्रतमिच्छेदभिपूरयितुं दध्न एकं स्रुवमुन्नीय नापरमुन्नयेत १५  
एकविंशतिच्छदिः सदः १६  
सन्तृणे अधिषवण फलके भवतः १७  
ऋजुरुपवसथः १८  
इति चतुर्थी कण्डिका 
