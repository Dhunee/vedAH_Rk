+++
title = "१७"

+++
ततो महाव्रतमुपयन्ति पञ्चविंशमग्निष्टोमम् १  
अनु श्लोकेन स्तुवते २  
नवभिरैन्द्रीभिरप्रतिहृताभिरध्वर्युरुद्गायति । न वा ३  
भद्रं साम पत्नय उपगायन्ति ४  
तस्य प्रचरितं मरुत्वतीयैर्भवति ५  
अगृहीतो माहेन्द्रः ६  
अथ प्रतिप्रस्थाता महाव्रतिकानि शिल्पानि व्यायातयति ७  
औदुम्बरस्य वीणादण्डस्य दशातिमथितानि ८  
एकैकस्मिन्नतिमथिते दशदश मौञ्जांस्तन्तून्प्रवयति ९  
स वाणः शततन्तुः १०  
अथैकेषाम् । भूस्त्रयस्त्रिंशत्तन्तव इति त्रयस्त्रिंशतमध्वर्युः प्रतनोति । भुवस्त्रयस्त्रिंशत्तन्तव इति त्रयस्त्रिंशतं होता । सुवस्त्रयस्त्रिंशत्तन्तव इति त्रयस्त्रिंशतमुद्गाता । गृहपतिरुत्तमम् ११  
औदुम्बरीमासन्दीमुद्गात्र उपनिदधाति मौञ्जविवानामध्यधि होतृषदने १२  
औदुम्बरं प्लेङ्खं होत्रे प्रबध्नाति मौञ्ज्या रज्ज्वा १३  
औदुम्बरे फलके अध्वर्यव उपनिदधाति । कूर्चौ वा १४  
कूर्चेषु होत्रका उपगातारः पत्नय इत्यासते १५  
निकल्पन्ते पत्नयोऽपाघाटलिकास्तम्बलवीणाः पिच्छोला इति १६  
निकल्पन्ते वीणावादाः शङ्खान्नाळीस्तूणवानिति १७  
निकल्पेते ब्रह्मचारी पुंश्चली चाग्रेण सदसो दक्षिणां द्वार्बाहुमार्तिष्यमाणौ १८  
उत्तरस्यां वेदिश्रोण्यां पुंश्चल्यै मागधाय च परिश्रयन्ति १९  
इति सप्तदशी कण्डिका 
