+++
title = "१३"

+++
प्रायणीयवदुदयनीयमुपयन्ति १  
नात्राहीनसन्ततयो भवन्ति २  
यत्पूर्वस्मिन्नहन्युत्तरस्मा अह्ने क्रियते ता अहीनसन्ततयः ३  
सत्त्रं चेद्वपनकाले सशिखानि वपन्ते ४  
उदवसानीययेष्ट्वान्यानृत्विजो वृत्वा पृष्ठशमनीयेन यजन्ते ज्योतिष्टोमेनाग्निष्टोमेन सहस्रदक्षिणेन ५  
अथ ग्रहकॢप्तिः ६  
प्रायणीयोदयनीययोर्दशमेऽहन्निति पृश्निप्राणग्रहान्गृह्णाति । व्यतिषङ्गं सोममानैः ७  
प्राकृतं यजुर्मानमनुद्रुत्य वायुरसि प्राणो नामेति दशभिः पृश्निग्रहाणां मन्त्रैर्दश मानानि मिमीते ८  
उत्तरं यजुर्मानमनुद्रुत्यायं पुरो भुव इति दशभिः प्राणग्रहाणां मन्त्रैर्दश मानानि मिमीते ९  
एवमुत्तराणि मानानि व्यतिषजति १०  
नवनवांशवो दश मन्त्राः ११  
अपि वा नवभिर्नवभिर्मिमीते १२  
अवशिष्टा विकल्पार्थाः १३  
अपि वा मानमनुद्रुत्य पृश्नी अथ प्राणेन निवपेत् १४  
अथ प्राणं मानं पृश्निभ्यां निवपेत् १५  
अथ पृश्नी प्राणं मानेन निवपेत् १६  
एवं विहितावुत्तरौ पर्यायौ १७  
यः प्रथमः स चतुर्थः । यो द्वितीयः स पञ्चमः १८  
नवनवांशून्गृह्णाति १९  
उत्तरेषु त्रिषु पृष्ठाहःसु त्रीनतिग्राह्यान्गृह्णाति आग्नेयमेकविंश ऐन्द्रं त्रिणवे सौर्यं त्रयस्त्रिंशे २०  
पूर्वस्मिंस्त्र्यहे वाजसनेयिनः समामनन्ति २१  
यत्र गौरिवीतं साम तद्बहूनतिग्राह्यान्गृह्णाति २२  
इति त्रयोदशी कण्डिका 
