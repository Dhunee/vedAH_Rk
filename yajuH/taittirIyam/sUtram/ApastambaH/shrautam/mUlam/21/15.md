+++
title = "१५"

+++
गवामयनेन प्रजां भूतिं भूमानं गच्छन्त्यभि स्वर्गं लोकं जयन्त्येषु लोकेषु प्रतितिष्ठन्ति १  
तस्य द्वादशाहेन सत्त्रभूतेन कल्पो व्याख्यातः २  
सप्तदशैके दीक्षाः समामनन्ति ३  
संवत्सराय दीक्षिष्यमाणा एकाष्टकायां दीक्षेरन्नित्युक्तम् ४  
चतुरहे पुरस्तात्पौर्णमास्यै दीक्षेरन् ५  
माघ्या इत्याश्मरथ्यः । चैत्त्र्या इत्यालेखनः ६  
समानमा प्रायणीयात् ७  
प्रायणीयमतिरात्रमुपेत्य चतुर्विंशमुकथ्यमारम्भणीयमुपयन्ति ८  
ते द्वे शये अहनी भवतः ९  
अथाभिप्लवं षडहमुपयन्ति । ज्योतिषमग्निष्टोमं रथन्तरसामानम् । गामुक्थ्यं बृहत्सामानम् । आयुषमुक्थ्यं रथन्तरसामानम् । गामुक्थ्यं बृहत्सामानम् । आयुषमुक्थ्यं रथन्तरसामानम् । ज्योतिषमग्निष्टोमं बृहत्सामानम् १०  
एवंविहितांश्चतुरोऽभिप्लवानुपयन्ति । पृष्ट्यं षडहं समासे ११  
एवं विहितान्पञ्च मासानुपयन्ति १२  
ततः सम्भार्यम् १३  
त्रीनभिप्लवान् । पृष्ट्यं षडहम् । अभिजितमग्निष्टोमम् । त्रीन्परःसाम्न उक्थ्यानग्निष्टोमान्वा । परे द्वे शये अहनी १४  
इति षण्मासाः १५  
ततो विषुवन्तमुपयन्त्येकविंशमग्निष्टोमं दिवाकीर्त्यसामानम् १६  
तस्योदित आदित्ये प्रातरनुवाकमुपाकरोति १७  
दिवाकीर्त्यमेतदहर्भवति १८  
उत्तरे पक्ष आवृत्ता गणा अन्यत्र द्वादशाहीयाद्दशरात्रात् १९  
ततस्त्रीनर्वाक्साम्न उक्थ्यानुपयन्ति । अग्निष्टोमान्वा २०  
विश्वजितमग्निष्टोमम् २१  
तानि चत्वारि शयान्यहानि २२  
आवृत्तं पृष्ट्यं षडहमुपेत्य चतुरोऽभिप्लवानावृत्तान्समासे २३  
एवंविहितान्पञ्च मासानुपयन्ति २४  
इति पञ्चदशी कण्डिका 
