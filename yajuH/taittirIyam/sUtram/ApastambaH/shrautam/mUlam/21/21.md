+++
title = "२१"

+++
व्याख्यात उदयनीयः पृष्ठशमनीयश्च १  
अथ ग्रहकॢप्तिः २  
त्रिषु परःसामसु त्रीनतिग्राह्यान्गृह्णाति ३  
उपयामगृहीतोऽस्यद्भ्यस्त्वौषधीभ्यो जुष्टं गृह्णामीति प्रथमेऽहनि गृह्णाति । ओषधीभ्यस्त्वा प्रजाभ्य इति द्वितीये । प्रजाभ्यस्त्वा प्रजापतय इति तृतीये ४  
एतानेवावृतानर्वाक्सामसु ५  
तानूर्ध्वानावृत्तांश्च विषुवति ६  
तेषां मध्ये सौर्यमुदु त्यं जातवेदसमिति ७  
एतस्मिन्नेवाहनि वैश्वकर्मणमतिग्राह्याणामष्टमं गृह्णाति वाचस्पतिं विश्वकर्माणमूतय इति ८  
श्वो भूत आदित्यं महीमू षु मातरमिति ९  
तावेवमेव व्यत्यासं गृह्णात्या महाव्रतात् १०  
तौ सह महाव्रते । प्राजापत्यं च पञ्चपात्रम् ११  
त्रयस्त्रिंशतमेतदहरतिग्राह्यान्गृह्णाति १२  
दशाग्नेया दशैन्द्रा दश सौर्या वैश्वकर्मन आदित्यः पञ्चपात्र इति त्रयस्त्रिंशत् १३  
अतिग्राह्यायतने चत्वार्यतिग्राह्यपात्राणि प्रतिदिशं निहितानि भवन्ति । मध्ये पञ्चमम् १४  
पूर्वार्धे गृह्णाति १५  
इन्द्रमिद्गाथिन इत्यनुद्रुत्योपयामगृहीतोऽसीन्द्राय त्वार्कवते जुष्टं गृह्णामीति गृहीत्वैष ते योनिरिन्द्राय त्वार्कवत इति सादयति १६  
एवं सर्वत्र ग्रहनसादनौ सन्नमति १७  
अभि त्वा शूर नोनुम इति दक्षिणार्धे १८  
इत्येकविंशी कण्डिका 
