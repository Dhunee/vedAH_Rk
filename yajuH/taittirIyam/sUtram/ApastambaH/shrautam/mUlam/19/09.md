+++
title = "०९"

+++
अथाहुती जुहुतः । ये समाना इत्यध्वर्युः । ये सजाता इति प्रतिप्रस्थाता १  
मनोताकाले पृथक् पात्रेषु पशूनां यूषाणि निदधाति २  
पुरस्तात्स्विष्टकृतः शृङ्गशफैरुपहोमाञ्जुहोति ३  
अष्टावष्टावेकैकस्य कुष्टिकाशफाः ४  
आश्विनस्य यूषेण कुष्ठिकां शफं च पूरयित्वा सीसेन तन्त्रमित्यष्टर्चेन प्रतिमन्त्रं द्वाभ्यान्द्वाभ्यां कुष्ठिकाशफाभ्यां जुहोति ५  
उत्तमायां शृङ्गे अनुषजति ६  
हुत्वाहुत्वा स्वेष्वभिषेचनपात्रेषु सम्पातानवनीयाहवनीये कुष्ठिकाशफान्प्रविध्यति ७  
एवमुत्तरेणाष्टर्चेन सारस्वतस्य ८  
सर्वेणानुवाकेनैन्द्रस्य ९  
औदुम्बर्यासन्द्यरत्निमात्रशीर्षण्यानूच्या नाभिदघ्नपादा मौञ्जविवाना १०  
मित्रोऽसि वरुणोऽसीति तां यजमानायतने प्रतिष्ठापयति ११  
आसादनोपवेशनाभिमन्त्रणानि राजसूयवत् १२  
तस्यां प्राङ्मुखमासीनं प्रत्यङ्मुखस्तिष्ठन्नाश्विनसम्पातैरभिषिञ्चति देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यामश्विनोर्भैषज्येन तेजसे ब्रह्मवर्चसायाभिषिञ्चामीति १३  
एवमुत्तरेण मन्त्रेण सारस्वतस्य १४  
उत्तमेनैन्द्रस्य १५  
इति नवमी कण्डिका 
