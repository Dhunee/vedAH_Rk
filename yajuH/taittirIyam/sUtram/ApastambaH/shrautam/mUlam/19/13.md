+++
title = "१३"

+++
अग्निप्रणयनादि पाशुकं कर्म प्रतिपद्यते समानमातिमुक्तिभ्यः १  
अतिमुक्तीर्हुत्वा चतुर्गृहीतं जुहोति २  
त्वमग्ने रुद्र इति शतरुद्रीयस्य रूपम् । अपरं चतुर्गृहीतम् ३  
अग्नाविंष्णू इति वसोर्धारायाः । अपरं चतुर्गृहीतम् ४  
अन्नपत इत्यन्नहोमः । अपरं चतुर्गृहीतम् ५  
सप्त ते अग्ने समिधः सप्त जिह्वा इति विश्वप्रीः ६  
अपरं चतुर्गृहीतं वसूनां त्वाधीतेन रुद्राणामूर्म्यादित्यानां तेजसा विश्वेषां देवानां क्रतुना मरुतामेम्ना जुहोमि स्वाहेति ७  
तासां संस्रावेण यजमानो मुखं विमृष्टे राज्ञी विराज्ञीत्यनुवाकेन ८  
अथैकविंशतिमाहुतीर्जुहोत्यसवे स्वाहा वसवे स्वाहेत्यनुवाकेन प्रतिमन्त्रम् ९  
बर्हिषः सम्भरणादि पाशुकं कर्म प्रतिपद्यते समानमा वपाया होमात् १०  
हुतायां वपायामन्विष्टकं पष्ठौहीर्दक्षिणा ददाति ११  
यद्येतावतीर्दक्षिणा नोत्सहेत मन्थानेतावतः पाययेद्ब्राह्मणान् । ओदनान्वाशयेत् १२  
तेनो हैवास्य स काम उपाप्तो भवति १३  
पष्ठौहीं त्वन्तर्वतीं दद्याद्धिरण्यं वासश्च १४  
यत्प्राङ् मनोतायास्तत्कृत्वौदुम्बर पात्रेण यूष्णो मृत्यवे ग्रहं गृह्णाति १५  
विपश्चिते पवमानायेति ग्रहणसादनौ १६  
नाचिकेत एव मृत्युग्रहः स्यादित्यपरम् १७  
तस्य स्विष्टकृतमनु होमः १८  
होष्यन्नप उपस्पृशेद्विद्युदसि विद्य मे पाप्मानमिति १९  
अथ जुहोत्यप मृत्युमप क्षुधमिति २०  
अथ हुत्वोपस्पृशेद्वृष्टिरसि वृश्च मे पाप्मानमिति २१  
तस्येडामनु भक्षः २२  
भक्षयति भक्षोऽस्यमृतभक्ष इति २३  
भक्षयित्वा प्राणनिहवानात्मन्प्रतिष्ठापयते मन्द्राभिभूतिरित्यनुवाकशेषेण २४  
समानमत ऊर्ध्वं पाशुकं कर्म २५  
सन्तिष्ठते सावित्रः २६  
इति त्रयोदशी कण्डिका 
