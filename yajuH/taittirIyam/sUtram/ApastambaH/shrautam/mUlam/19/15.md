+++
title = "१५"

+++
एतेन वैश्वसृजो व्याख्यातः १  
यावन्मन्त्रं हिरण्येष्टकाः शर्करा वाभ्यक्ताः २  
उपधानकालेऽग्रेणोत्तरनाभिं यच्चामृतं यच्च मर्त्यमित्येतैस्त्रिभिरनुवाकैरभिदक्षिणमग्निं परिचिनोति ३  
तिस्रो वा चितयस्त्रिभिरनुवाकैः ४  
स्वयमातृणादि समानमुत्तरमन्यत्रानुशंसनात् ५  
ऋचां प्राची महती दिगुच्यत इत्यनेनानुवाकेनानुशंसति ६  
रात्रिसत्त्रेषु शतरात्रान्तेषु समहाव्रतेषु त्रिषु च सारस्वतेषु सत्त्रेषु काठकचातुर्मास्येषु साध्यानां षडहवर्जितेषु विश्वसृजामयने प्रजापतेः सहस्रसंवत्सरयोश्च वैश्वसृजोऽग्निर्नियतः ७  
अभिप्रयायं चेदभिचिनुयुरुत्तरवेदिदेशमेतैर्मन्त्रैरभिमृशेत् ८  
योऽस्य सुप्रियः सुविचित इव स्यात्तस्मै वैश्वसृजम् । तृतीये वा पर्याये ९  
सावित्रनाचिकेतचातुर्होत्रवैश्वसृजारुणकेतुकान्समस्यन्सौम्येऽप्यध्वरे चिन्वीत १०  
सावित्रः प्रथमा चितिः । लोकम्पृणा द्वितीया । नाचिकेतस्तृतीया । लोकम्पृणा चतुर्थी । चातुर्होत्रः पञ्चमी । वैश्वसृजः षष्ठी । आरुणकेतुकः सप्तमी ११  
सवनीययूष्णो मृत्यवे ग्रहं गृह्णाति १२  
य एतानग्नीन्पृथक् समासेन वा चिन्वान उभयीर्दक्षिणा ददाति क्रतुदक्षिणा यथासमाम्नातमग्निदक्षिणाश्चेति १३  
अत्र पृथगप्रयुज्य न समस्यन्ते १४  
अग्निं चित्वा सौत्रामण्या यजेत । मैत्रावरुण्या वामिक्षया १५  
आरुणकेतुको ब्राह्मणव्याख्यातः १६  
दिवः श्येनीभिरन्वहं स्वर्गकामो यजेत । अपाद्याभिश्च १७  
ता ब्राह्मणव्याख्याताः १८  
इति पञ्चदशी कण्डिका 
