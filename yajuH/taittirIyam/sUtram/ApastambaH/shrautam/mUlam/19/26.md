+++
title = "२६"

+++
पुरोवातो वर्षन्नित्यष्टौ वातनामानि हुत्वान्तर्वेदि कृष्णाजिनं प्राचीनग्रीवमुत्तरलोमास्तीर्य तस्मिन्खर्जूरसक्तून्करीरसक्तून्वा मान्दा वाशा इति कृष्णमधुषा संयुत्य तिस्रः पिण्डीः कृत्वा पुष्करपलाशैः संवेष्ट्य समुद्यम्य कृष्णाजिनस्यान्तान्वृष्णो अश्वस्य सन्दानमसीति कृष्णेन दाम्नोपनह्यति १  
उत्करे प्रागीषं त्रिगधमनोऽवस्थितं भवति २  
छदींषीत्यर्थः ३  
देवा वसव्या इति पूर्वस्यां गधायां कृष्णाजिनमाबध्नीयात् ४  
अहोरात्रावासक्तं भवति ५  
यदि वर्षेत्पिण्डीरेव जुहुयात् ६  
यदि न वर्षेद्देवाः शर्मण्या इति मध्यमायामाबध्नीयात् ७  
अहोरात्रावासक्तं भवति ८  
यदि वर्षेत्पिण्डीरेव जुहुयात् ९  
यदि न वर्षेद्देवाः सपीतय इति जघन्यायामाबध्नीयात् २०  
अहोरात्रावासक्तं भवति ११  
यदि वर्षेत्पिण्डीरेव जुहुयात् १२  
यदि न वर्षेच्छो भूते धामच्छदादीनि त्रीणि हवींषि निर्वपति कृष्णानां व्रीहीणाम् । १३  
तान्यासाद्योत्करे कृष्णाजिनमासादयति १४  
कृष्णोष्णीषाः कृष्णवसना निवीता ऋत्विजः प्रचरन्ति १५  
त्र्वं त्या चिदच्युतेति याज्यानुवाक्याः १६  
उपहोमकाले दिवा चित्तमः कृण्वन्तीत्येतैः प्रतिमन्त्रं पिण्डीराबध्नाति १७  
जुहोतीत्येके १८  
अथासां धूममनुमन्त्रयते १९  
इति षड्विंशी कण्डिका 
