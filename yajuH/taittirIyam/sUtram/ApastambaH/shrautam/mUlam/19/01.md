+++
title = "०१"

+++
त्र्यहे पुरस्तात्सीसेन क्लीबाच्छष्पाणि क्रीत्वा क्षौमे वासस्युपनह्य निधाय सौत्रामण्यास्तन्त्रं प्रक्रमयति १  
तस्या निरूढपशुबन्धवत्कल्पः २  
अग्नीनन्वाधाय वेदं कृत्वाग्नीन्परिस्तीर्य पाणिप्रक्षालनादि कर्म प्रतिपद्यते ३  
यथार्थं पात्राणि प्रयुनक्ति । स्थालीं कपालानां स्थाने ४  
निर्वपणकालेऽश्विभ्यां सरस्वत्या इन्द्राय सुत्राम्णे प्रभूतान्व्रीहीन्निर्वपति ५  
व्याख्यातश्चरुकल्पः ६  
श्रपयित्वाग्रेण गार्हपत्यमवटं खात्वा तस्मिन्सुरायाः कल्पेन सुरां सन्दधाति ७  
परिस्रुद्भवति ८  
स्वाद्वीं त्वा स्वादुनेति शष्पैः सुरां संसृजति ९  
तिस्रो रात्रीः संसृष्टा वसति १०  
एकयूपं छिनत्ति ११  
न वेदं करोति १२  
पुरस्तात्कृतेनार्थान्कुरुते १३  
सौमिक्या वेदितृतीये यजत इति विज्ञायते १४  
उत्तरवेद्यां क्रियमाणायां प्रतिप्रस्थाता चात्वालात्पुरीषमाहृत्य दक्षिणेनोत्तरवेदिं खरं कृत्वाग्रेणान्वाहार्यपचनं सुराग्रहार्थं द्वितीयं खरं करोति १५  
अग्नौ प्रणीयमाने प्रतिप्रस्थाता दक्षिणाग्नेरग्निमाहृत्य दक्षिणेनोत्तरवेदिं खरे न्युप्योपसमादधाति १६  
पात्रसंसादनकालेऽश्विभ्यां सरस्वत्या इन्द्राय सुत्राम्णे त्रीणि पात्राणि प्रयुनक्ति । सतं वालस्रावं श्येनपत्त्रं श्रपणानि च १७  
प्राक् पशूपाकरणात्कृत्वोद्भिद्य सुरां ब्राह्मणस्य मूर्धन्खरे वा सादयित्वा पुनातु ते परिस्रुतमिति वालमयेन पवित्रेण सुरां पावयति १८  
प्राङ् सोमो अतिद्रुत इति सोमवामिनः । प्रत्यङ् सोमो अतिद्रुत इति सोमातिपवितस्य १९  
पूतां यथायतनं सादयित्वैकयूपे पशूनुपाकरोति २०  
इति प्रथमा कण्डिका 
