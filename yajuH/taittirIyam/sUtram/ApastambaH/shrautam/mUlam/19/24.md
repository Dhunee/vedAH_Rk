+++
title = "२४"

+++
उपहोमकालेऽश्विनोः प्राणोऽसीत्येतैः प्रतिमन्त्रं चतुर उपहोमाञ्जुहोति १  
हुत्वाहुत्वा प्रवर्तमभिघारयति राडसि विराडसि सम्राडसि स्वराडसीति २  
यत्खादिर आज्यं तदग्रेणाहवनीयं पर्याहृत्य दक्षिणस्यां वेदिश्रोण्यां सादयति ३  
तद्यजमानोऽवेक्षते घृतस्य धाराममृतस्य पन्थामिति ४  
अथास्य ब्रह्मा दक्षिणं हस्तं गृह्णाति ५  
ब्रह्मण इतर ऋत्विजो हस्तमन्वारभ्य यजमानं पर्याहुः पावमानेन त्वा स्तोमेनेति ६  
अथ यजमानो हिरण्याद्घृतं निष्पिबति ७  
इममग्न आयुषे वर्चसे कृधीति प्राश्नन्तमभिमन्त्रयते ८  
उद्धृत्य हिरण्यं प्रक्षाल्यायुष्टे विश्वतो दधदिति यजमानाय प्रयच्छति ९  
तद्यजमान आचम्य प्रतिगृह्य प्रदक्षिणं दक्षिणे कर्ण आबध्नात्यायुरसि विश्वायुरसि सर्वायुरसि सर्वमायुरसि सर्वं म आयुर्भूयात्सर्वमायुर्गेषमिति १०  
अग्निरायुष्मानित्यनुवाकशेषेणास्याध्वर्युर्दक्षिणं हस्तं गृह्णाति ११  
सिद्धमिष्टिः सन्तिष्ठते १२  
इति चतुर्विंशी कण्डिका 
