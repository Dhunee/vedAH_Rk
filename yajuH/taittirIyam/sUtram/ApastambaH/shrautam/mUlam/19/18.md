+++
title = "१८"

+++
काम्याभिरिष्टिभिरमावास्यायां पौर्णमास्यां वा यजेत १  
ता ब्राह्मणव्याख्याताः २  
समिध्यमानवतीं समिद्धवतीं चान्तरेण पृथुपाजवत्यौ धाय्ये दधाति । यथादिष्टं वानुपदावाज्यभागौ ३  
यत्कामेष्टिस्तत्प्रवादौ स्यातां तदर्थत्वात्तल्लिङ्गत्वात् । तद्देवतौ वा । प्राकृतौ वा ४  
अनादेशे प्रकृतिः प्रत्येतव्या ५  
अनुष्टुभौ संयाज्ये ६  
त्वां चित्रश्रवस्तम । त्वामग्ने हविष्मन्तो देवं मर्तास ईडते । मन्ये त्वा जातवेदसं स हव्या वक्ष्यानुषगित्येते आम्नाते भवतः ७  
उभा वामिन्द्राग्नी आहुवध्या इत्येतासां यथापूर्वमाम्नाता याज्यानुवाक्या लिङ्गैर्नियम्यन्ते ८  
पूर्वस्मिन्नर्धर्चे देवता पुरस्ताल्लक्ष्मा पुरोऽनुवाक्या । उपरिष्टाल्लक्ष्मा याज्या ९  
एतद्वा विपरीतम् १०  
अवशिष्टा विकल्पार्थाः ११  
उपहोमा वा तत्र सन्दिग्धाः १२  
अनुक्रमिष्यामः १३  
अग्नये रक्षोख्ने पुरोडाशमष्टाकपालममावास्यायां निशायां निर्वपेत्तस्याः साद्गुण्यसामर्थ्यात् १४  
अमावास्यायाः कालापनयः स्यात् १५  
कृणुष्व पाज इति रक्षोघ्नीः पराचीः सामिधेनीरम्वाह १६  
वि ज्योतिषेति याज्यानुवाक्ये भवतः १७  
इत्यष्टादशी कण्डिका 
