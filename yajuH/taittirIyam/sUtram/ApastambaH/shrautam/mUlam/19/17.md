+++
title = "१७"

+++
ऋषभे गोषु जीर्णे यूनः कर्णमाजपेत्पिशङ्गरूपस्तन्नस्तुरीपमित्येताभ्याम् १  
अथैनं गोष्वपिसृजत्येतं युवानमिति २  
अथ जीर्णमालभते प्राजापत्यमैन्द्रं त्वाष्ट्रं वा ३  
नमो महिम्न इत्युपाकरणेऽनुवर्तयते ४  
तृतीयया वपां जुहोति । चतुर्थ्या हविः । पञ्चम्या सौविष्टकृतम् ५  
आग्नेयमष्टाकपालं निरुप्याजां वशामालभते ६  
वायव्यामालभेत भूतिकाम इत्युक्तानि दैवतानि ७  
वायव्ययोपाकरोत्या वायो भूष शुचिपा इति ८  
आकूत्यै त्वा कामाय त्वेति पर्यग्नौ क्रियमाणे जुहोति ९  
त्वं तुरीया वशिनी वशासीत्युदीचीं नीयमानामनुमन्त्रयते १०  
अजासि रयिष्ठेति निहन्यमानाम् ११  
तन्तुं तन्वन्निति वपां जुहोति १२  
अनुल्बणं वयत जोगुवामप इति हविः १३  
मनसो हविरसीति हविःशेषान्प्राश्नन्ति १४  
सा वा एषा त्रयाणामेवावरुद्धेत्युक्तम् १५  
तस्यै वा एतस्या एकमेवादेवयजनं यदालब्धायामभ्रो भवति १६  
यदालब्धायामभ्रः स्यादप्सु वा प्रवेशयेत्सर्वां वा यजमान एवान्वहं प्राश्नीयात् १७  
जयाभ्याताना राष्ट्रभृत इति ब्राह्मणव्याख्याताः १८  
अस्मिन्ब्रह्मन्नित्यभ्यातानेष्वनुषजति १९  
येन कर्मणेर्त्सेत्तत्र होतव्या ऋध्नोत्येव तेन कर्मणेति विज्ञायते २०  
इति सप्तदशी कण्डिका 
