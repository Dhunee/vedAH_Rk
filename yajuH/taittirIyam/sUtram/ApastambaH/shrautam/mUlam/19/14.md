+++
title = "१४"

+++
एतेन नाचिकेतो व्याख्यातः १  
नात्र लेखा भवन्ति २  
एकविंशतिर्हिरण्येष्टकाः शर्करा वाभ्यक्ता उपधानकाले नाभ्यामेवोपधीयन्ते चतुरश्रं परिमण्डलं वा लोकोऽसि स्वर्गोऽसीत्यनुवाकेन प्रतिमन्त्रम् ३  
तं हैतमेके पशुबन्ध एवोत्तरवेद्यां चिन्वत इति ब्राह्मणव्याख्याता विकाराः ४  
ताननुक्रमिष्यामः ५  
पशुबन्धे सोमे सत्त्रे सहस्रे सर्ववेदसे वा यत्र वा भूयिष्ठा आहुतयो हूयेरंस्तत्र चेतव्यः ६  
सत्त्रे प्रतिष्ठामीप्सन्यशः प्रजां पशून्स्वर्गमृद्धिमीप्सन्यथावकाशं यथासमाम्नातम् ७  
सर्वत्र पुरस्तादुपक्रमः प्रदक्षिणमुत्तरतोऽपवर्गः ८  
पशुकामः पाङ्क्तमेव चिन्वीत । पञ्चपञ्च प्रतिदिशमेकां मध्ये ९  
ज्यैष्ठ्यमीप्सन्यशः प्रजां वा त्रिवृतमेव । सप्त पुरस्तात्तिस्रो दक्षिणतः सप्त पश्चात्तिस्र उत्तरत एकां मध्ये १०  
ज्यैष्ठ्यकामो मध्यात्प्रक्रम्योर्ध्वां रीतिं प्रतिपादयेत् ११  
स्वर्गकामः पश्चात्प्रक्रम्य प्राचीं रीतिं प्रतिपादयेत् १२  
स यदीच्छेत्तेजस्वी यशस्वी ब्रह्मवर्चसी स्यामिति प्राग्दक्षिणेभ्यः प्राङा होतुर्धिष्ण्यादुत्सर्पेद्येयं प्रागाद्यशस्वती सा मा प्रोर्णोतु तेजसा यशसा ब्रह्मवर्चसेनेति १३  
अथ यदीच्छेद्भूयिष्ठं मे श्रद्दधीरन्भूयिष्ठा दक्षिणा नयेयुरिति दक्षिणासु नीयमानासु प्राच्येहि प्राच्येहीति १४  
प्राची जुषाणा वेत्वाज्यस्य स्वाहेति स्रुवेणोपहत्याहवनीये जुहुयात् १५  
स्वयमातृणादि समानमुत्तरम् १६  
सन्तिष्ठते नाचिकेतः १७  
एतेन चातुर्होत्रो व्याख्यातः १८  
यावत्पदं हिरण्येष्टकाः शर्करा वाभ्यक्ताः १९  
उपधानकालेऽग्रेण दर्भस्तम्बं दशहोतारं प्रतिमन्त्रमुदञ्चमुपदधाति । हृदयं ग्रहं चत्वारि पदानि सम्भाराणां द्वे पत्नीनाम् २०  
एवं दक्षिणतः प्राञ्चं चतुर्होतारम् २१  
पश्चादुदञ्चं पञ्चहोतारम् २२  
उत्तरतः प्राञ्चं षड्ढोतारम् २३  
उपरिष्टात्प्राञ्चं सप्तहोतारम् २४  
पञ्चात्र पदानि सम्भाराणामवशिष्टानि च पत्नीनाम् २५  
स्वयमातृणादि समानमुत्तरम् २६  
सन्तिष्ठते चातुर्होत्रः २७  
इति चतुर्दशी कण्डिका 
