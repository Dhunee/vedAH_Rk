+++
title = "०१"

+++
अक्षय्यं ह वै चातुर्मास्ययाजिनः सुकृतं भवति १  
फाल्गुन्यां पौर्णमास्यां चैत्र्यां वा वैश्वदेवेन यजते २  
पूर्वस्मिन्पर्वणि पञ्चहोतारं मनसानुद्रुत्याहवनीये सग्रहं हुत्वान्वारम्भणीयामिष्टिं निर्वपति वैश्वानरं द्वादशकपालं पार्जन्यं च चरुम् ३  
वैश्वानरो न ऊत्या पृष्टो दिवीति वैश्वानरस्य याज्यानुवाक्ये । पर्जन्याय प्रगायत दिवस्पुत्राय मीढुषे । स नो यवसमिच्छतु । अच्छा वद तवसं गीर्भिराभिः स्तुहि पर्जन्यं नमसाविवास । कनिक्रदद्वृषभो जीरदानू रेतो दधात्वोषधीषु गर्भमिति पार्जन्यस्य । हिरण्य वैश्वानरे ददाति धेनुं पार्जन्ये । सिद्धमिष्टिः सन्तिष्ठते ४  
प्राचीनप्रवणे वैश्वदेवेन यजते ५  
पशुबन्धवद्गार्हपत्यादग्निं प्रणयन्नोद्यतहोमं जुहोति ६  
ऊर्णावन्तं प्रथमः सीद योनिमिति होतुरभिज्ञायाहवनीयायतन ऊर्णास्तुकां निधाय तस्यामग्निं प्रतिष्ठापयति ७  
नानुत्तरवेदिके पाशुकं प्रणयनं विद्यत इत्यपरम् ८  
अग्नीनन्वाधाय शाखामाहृत्य वैश्वदेव्या आमिक्षाया वत्सानपाकरोति ९  
प्रसूमयं बर्हिः प्रस्तरश्च १०  
त्रेधा सन्नद्धं पुनरेकधा ११  
तस्मिन्मन्त्रः १२  
तथेध्मः १३  
त्रयोविंशतिदारुः १४  
त्रीन्कलापान्सन्नह्यैकधा पुनः सन्नह्यति १५  
पूर्ववद्वैश्वदेव्याः सायन्दोहं दोहयति १६  
इति प्रथमा कण्डिका 
