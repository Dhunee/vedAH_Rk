+++
title = "१६"

+++
ब्रह्माध्वर्युरग्नीद्यजमानश्च १  
अपि वा न यजमानः २  
समशो वा प्रतिविभज्यावघ्रेण भक्षयित्वा बर्हिषि लेपान्निमृजन्ते ३  
उदकुम्भमादाय यजमानः शुन्धन्तां पितर इति त्रिः प्रसव्यं वेदिं परिषिञ्चन्पर्येति ४  
निधाय कुम्भमया विष्ठा जनयन्कर्वराणीति त्रिरपरिषिञ्चन्प्रतिपर्येति ५  
हविःशेषान्सम्प्लोम्नाय पिण्डान्कृत्वा तिसृषु स्रक्तिषु निदधाति पूर्वस्यां दक्षिणस्यामपरस्यामिति । एतत्ते ततासौ ये च त्वामन्वित्येतैः प्रतिमन्त्रम् ६  
त्रीन्परान्पितॄनन्वाचष्टे । षष्ठं प्रथमे पिण्डे । पञ्चमं द्वितीये । चतुर्थं तृतीये ७  
उत्तरस्यां स्रक्त्यां रिप्ललेपं निमृज्यात्र पितरो यथाभागं मन्दध्वमित्युक्त्वोदञ्चो निष्क्रम्य सुसंदृशं त्वा वयनित्यैन्द्र्यर्चाहवनीयमुपतिष्ठन्त ऐन्द्रीणां वा ८  
आ तमितोरुपस्थायाक्षन्नमीमदन्त हीति पङ्क्त्या गार्हपत्यमुपतिष्ठन्ते ९  
एतयैव परिश्रितं प्रविशन्ति १०  
अत्रैके भक्षणपरिषेचने समामनन्ति ११  
अवघ्रेण सर्वभक्षाः १२  
आञ्जनादि पिण्डपितृयज्ञवदा पङ्क्त्याः १३  
यदन्तरिक्षमिति पङ्क्त्या पुनरेति १४  
विस्रस्य प्राचीनावीतानि यज्ञोपवीतानि कुर्वते । विपरिक्रामन्त्यृत्विजः । विपरिहरन्ति स्रुचः १५  
अपकर्षन्ति परिश्रयणानि १६  
औपभृतं जुह्वामानीयापबर्हिषावनूयाजौ यजति । देवौ यजेति प्रथमं सम्प्रेष्यति । यजेत्युत्तरम् १७  
सूक्तवाकं प्रति निवीतानि कुर्वते १८  
न पत्नीः संयाजयन्ति १९  
न समिष्टयजुर्जुहोति २०  
सर्वमन्यत्क्रियते २१  
सन्तिष्ठते पितृयज्ञः २२  
इति षोडशी कण्डिका 
इति चतुर्थः पटलः
