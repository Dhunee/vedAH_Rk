+++
title = "१४"

+++
सम्प्रैषकाले पत्नीवर्जं सम्प्रेष्यति १  
आज्यग्रहणकाल उत्तरेण गार्हपत्यं चतुर्गृहीतान्याज्यानि गृह्णाति २  
प्रोक्षणीनामभिमन्त्रणादि कर्म प्रतिपद्यते ३  
स्तरणकाले बर्हिषा त्रिः प्रसव्यं वेदिं स्तृणन्पर्येति ४  
औद्धवान्धारयमाणस्त्रिरस्तृणन्प्रतिपर्येति ५  
औद्धवः प्रस्तरः ६  
प्रस्तरस्य ग्रहणसादने तूष्णीम् ७  
न विधृती ८  
द्वौ परिधी परिदधाति ९  
मध्यमोत्तरौ १०  
सर्वान्वा यदि सर्वानावाहनकाले परिधीँरपोर्ण्विति वाभिज्ञाय दक्षिणं मध्यमे परिधावुपसमस्येत् १२  
उद्वासनकाले धाना उद्वास्य विभागमन्त्रेण विभज्यार्धा आज्येन संयौति १३  
अर्धाः पिष्टानामावृता सक्तून्कृत्वाभिवान्यायै दुग्धस्यार्धशरावे सक्तूनोप्यैकयेक्षुशलाकयेक्षुकाण्डेन वा दक्षिणामुखस्त्रिः प्रसव्यमनारभ्योपमन्थति १४  
शलाकास्थं मन्थं कृत्वैकैकशो हवींष्यासादयति १५  
दक्षिणतः कशिपूपबर्हणमाञ्जनमभ्यञ्जनमुदकुम्भमित्येकैकश आसाद्य वेदं निधाय सामिधेनीभ्यः प्रतिपद्यते १६  
अग्नये देवेभ्यः पितृभ्यः समिध्यमानायानुब्रूहीति सम्प्रेष्यति १७  
एकां सामिधेनीं त्रिरन्वाह । उशन्तस्त्वा हवामह इत्येताम् १८  
एकामनूयाजसमिधमवशिष्य समश इध्मं त्रैधं विभज्य त्रिरादधाति १९  
समानमा प्रवरात् २०  
नार्षेयं वृणीते न होतारम् २१  
आश्राव्याह सीद होतरिति । एतावान्प्रवरः २२  
अपबर्हिषः प्रयाजानिष्ट्वा जीववन्तावाज्यभागौ यजति २३  
आ नो अग्ने सुकेतुना रयिं विश्वायुपोषसम् । मार्डीकं धेहि जीवसे । त्वं सोम महे भगं त्वं यून ऋतायते । दक्षं दधासि जीवस इति जीववन्तौ २४  
अत्र वेद्याः परिश्रयणमेके समामनन्ति २५  
इति चतुर्दशी कण्डिका 
