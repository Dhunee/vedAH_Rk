+++
title = "१३"

+++
 
तदानीमेव पितृयज्ञस्य तन्त्रं प्रक्रमयति १  
वेदं कृत्वाग्रेणान्वाहार्यपचनं यजमानमात्रीं चतुःस्रक्तिं वेदिं करोति २  
प्रतिदिशं स्रक्तयोऽवान्तरदेशान्प्रति मध्यानि ३  
उद्धता खाता भवति ४  
न प्राची वेदिरुद्धत्या । पितृयज्ञो हि । न दक्षिणा । यज्ञो हि । उभे दिशावन्तरोद्धत्या । उभये हि देवाश्च पितरश्चेज्यान्त इति विज्ञायते ५  
ये के च देवसंयुक्ता मन्त्रा देवेभ्यः पितृभ्य इति तान्सन्नमति । यथा भवति पृथिवि देवपितृयजनीति ६  
अविकारो वा परवाक्यश्रवणात् ७  
प्रागुत्तरात्परिग्राहात्कृत्वा दक्षिणाग्नेरग्निमाहृत्य मध्ये वेद्या उपसमादधाति ८  
एतस्मिन्पितृयज्ञ आहवनीयकर्माणि क्रियन्ते ९  
अग्नीनन्वाधायेध्माबर्हिराहरति १०  
समूलं बर्हिर्दाति ११  
उपमूललूनं वा १२  
वर्षीयानर्थादिध्मो द्राधीयांश्च १३  
अग्नीन्परिस्तीर्य पाणिप्रक्षालनादि कर्म प्रतिपद्यते । यथार्थं पात्रप्रयोगः १४  
निर्वपणकाले सर्वतो वेदिं परिश्रित्योत्तरेण द्वारं कृत्वा दक्षिणतः प्राचीनावीती हवींषि निर्वपति । उत्तरतो वा । यज्ञोपवीती सोमाय पितृमत इति यथासमाम्नातम् १५  
अथैकेषाम् । सोमाय पितृमत आज्यं पितृभ्यो बर्हिषद्भ्यः षट्कपालं पितृभ्यो ग्निष्वात्तेभ्यो धाना अग्नये कव्यवाहनाय यमाय वा मन्थं यमायाङ्गिरस्वते पितृमते १६  
उदकुम्भः प्रोक्षणीभाजनं भवति १७  
प्रोक्षण्युद्रेकेण यवान्संयुत्य त्रिष्फलीकृतांस्तण्डुलान्विभागमन्त्रेण विभज्य धानार्थान्निधायेतरान्पिष्टानि कृत्वा दक्षिणार्धे गार्हपत्यस्य षट्कपालान्युपधाय दक्षिणाग्नौ प्रथमेन कपालमन्त्रेण धानार्थं कपालमधिश्रयति १८  
अधिश्रयणकाले ऽधिश्रयणमन्त्रेण तण्डुलानोप्य बहुरूपा धानाः करोति १९  
विदह्यमानाः परिशेरत इति विज्ञायते २०  
इति त्रयोदशी कण्डिका 
