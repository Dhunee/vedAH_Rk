+++
title = "०३"

+++
अष्टावाद्याः पाशुकाः परिषवर्जम् १  
उत्तमेनोत्तमम् २  
देवान्यजेति प्रथमं सम्प्रेष्यति । यज यजेतीतरान् ३  
संवत्सरीणां स्वस्तिमाशास्ते । दिव्यं धामाशास्त इति सूक्तवाकस्याशिःषु होतानुवर्तयते ४  
एवं यजमानो जपति । आशास इति मन्त्रं सन्नमति ५  
परिधीन्प्रहृत्य संस्रावान्तं कृत्वा वाजिनपात्र उपस्तीर्यान्तर्वेदि बर्हिरनुविषिञ्चन्वाजिनं गृह्णाति ६  
नाभिघारयति ७  
वाजिभ्योऽनुब्रूहि वाजिनो यजेति सम्प्रैषौ । वषट्कृते चमसेन जुहोति । स्रुचा वानुविषिच्यमानयानुवषट्कृते च ८  
ऊर्ध्वज्ञुरासीनो ऽनवानं होता यजति ९  
वाजिनस्याग्ने वीहीत्यनुयजति १०  
त्रयाणां ह वै हविषां स्विष्टकृतेन समवद्यति सोमस्य वाजिनस्य घर्मस्येति ११  
उद्रेकेण पशुबन्धवद्दिशः प्रतीज्यान्तर्वेदि शेषं सर्वे समुपहूय भक्षयन्ति १२  
असावसावुपह्वयस्वेति कर्मनामधेयेनामन्त्रयते १३  
उपहूत इति प्रतिवचनः १४  
होता प्रथमो भक्षयति यजमान उत्तमः । यजमानः प्रथमश्चोत्तमश्चेत्येके १५  
वाजिनां भक्षो अवतु वाजो अस्माँ रेतः सिक्तममृतं बलाय । स न इन्द्रियं द्रविणं दधातु मा रिषाम वाजिनं भक्षयन्तः । तस्य ते वाजिभिर्भक्षङ्कृतस्य वाजिभिः सुतस्य वाजिपीतस्य वाजिनस्योपहूतस्योपहूतो भक्षयामीति भक्षयति १६  
पशुवत्समिष्टायजूंषि १७  
सिद्धमिष्टिः सन्तिष्ठते १८  
इति तृतीया कण्डिका 
