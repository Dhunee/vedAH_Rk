+++
title = "१५"

+++
विस्रस्य यज्ञोपवीतानि प्राचीनावीतानि कुर्वते । विपरिक्रामन्त्यृत्विजः । विपरिहरन्ति स्रुचो हवींषि परिश्रयणानीति १  
दक्षिणेन जुहूमुपभृतं सादयति । दक्षिणेनोपभृतं ध्रुवां दक्षिणेन पुरोडाशं धानास्ता दक्षिणेन मन्थम् २  
समानत्र जुहूषट्कपालौ ३  
ब्रह्मयजमानावित्येके ४  
षडवत्तः पञ्चावत्तिनां पञ्चावत्तश्चतुरवत्तिनाम् ५  
सम्भिन्दन्पुरोडाशस्यावद्यति ६  
द्विः प्रथमस्यावद्येत्पञ्चावत्तिनः ७  
जुह्वामुपस्तीर्य सोमाय पितृमतेऽनु स्वधेति संप्रेष्यति ८  
सकृत्पुरोडाशस्यावद्यति सकृद्धानानां सकृन्मन्थस्य ९  
दक्षिणतोऽवदायाभिघार्योदङ्ङतिक्रम्य दक्षिणामुखस्तिष्ठन्ना स्वधेत्याश्रावयति १०  
अस्तु स्वधेति प्रत्याश्रावयति । सोमं पितृमन्तं स्वधेति सम्प्रेष्यति । ये स्वधामह इति यजति । स्वधा नम इति वषट्करोति ११  
स्वधाकारं तु प्रतिषिध्य बह्वृचवाजसनेयिनामाश्रुतप्रत्याश्रुतान्येव विदधाति १२  
द्वे पुरोऽनुवाक्ये अन्वाह १३  
ऋचमुक्त्वा प्रणौति । अपरामुक्त्वा प्रणौति १४  
त्वं सोम प्रचिकित इत्येता आम्नाता भवन्ति १५  
एका याज्या १६  
अग्निष्वात्ताः पितर इत्येषा । ये अग्निष्वात्ता येऽनग्निष्वात्ता अंहोमुचः पितरः सोम्यासः । परेऽवरेऽमृतासो भवन्तोऽधिब्रुवन्तु ते अवन्त्वस्मान् । वान्यायै दुग्धे जुषमाणाः करम्भमुदीराणा अवरे परे च । अग्निष्वात्ता ऋतुभिः संविदाना इन्द्रवन्तो हविरिदं जुषन्तामिति पितृभ्योऽग्निष्वात्तेभ्यः १७  
उपांशु परिश्रिते पितृयज्ञेन चरन्ति १८  
एतेनैव कल्पेन पितॄन्बर्हिषदो यजत्यग्निष्वात्तान् १९  
अग्निं कव्यवाहनं स्विष्टकृदर्थे यजति २०  
यां देवतां यजेत्तद्धविषः प्रथममवदानमवद्यति २१  
स चावदानकल्पः २२  
मन्थ इडामवद्यति मन्थं वैव २३  
मन्थं होत्र आदधाति २४  
तं होतावजिघ्रति २५  
इति पञ्चदशी कण्डिका 
