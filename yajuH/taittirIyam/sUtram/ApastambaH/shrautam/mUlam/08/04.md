+++
title = "०४"

+++
श्वोभूते पौर्णमास्येष्ट्वा प्रसूता देवेन सवित्रा दैव्या आप उन्दन्तु ते तनुं दीर्घायुत्वाय वर्चस इत्युपोद्य त्र्येण्या शलल्येक्षुकाण्डेनेक्षुशलाकया वा लौहेन च क्षुरेणौदुम्बरेण नि केशान्वर्तयते वापयते श्मश्रूणि १  
ऋतमेव परमेष्ट्यृतं नात्येति किञ्चन । ऋते समुद्र आहित ऋते भूमिरियं श्रिता । अग्निस्तिग्मेन शोचिषा तप आक्रान्तमुष्णिहा । शिरस्तपस्याहितं वैश्वानरस्य तेजसा । ऋतेनास्य निवर्तये सत्येन परिवर्तये । तपसास्यानुवर्तये शिवेनास्योपवर्तये शग्मेनास्याभिवर्तय इति निवर्तयति २  
तदृतं तत्सत्यं तद्व्रतं तच्छकेयं तेन शकेयं तेन राध्यासमिति यजमानो जपति । ब्राह्मण एकहोतेति चानुवाकम् ३  
तस्य पर्वस्वन्तरालव्रतानि ४  
न मांसमश्नाति न स्त्रियुमुपैति ५  
ऋत्वे वा जायाम् ६  
नोपर्यास्ते ७  
जुगुप्सेतानृतात् ८  
प्राङ् शेते ९  
मध्वश्नाति १०  
मध्वशनं स्यादित्येकम् । व्यञ्जनार्थमित्यपरम् ११  
ऋतयाजी वा अन्यश्चातुर्मास्ययाज्यन्यः १२  
यो वसन्तोऽभूत्प्रावृडभूच्छरदभूदिति यजते स ऋतुयाजी । अथ यश्चतुर्षुचतुर्षु मासेषु स चातुर्मास्ययाजी । वसन्ते वैश्वदेवेन यजते प्रावृषि वरुणप्रघासैः शरदि साकमेधैरिति विज्ञायते १३  
इति चतुर्थी कण्डिका 
इति प्रथमः पटलः
