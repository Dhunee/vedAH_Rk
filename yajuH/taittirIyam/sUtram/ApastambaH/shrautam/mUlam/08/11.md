+++
title = "११"

+++
उत्तरस्मात्स्विष्टकृतम् १  
ओदनयोर्निम्ने कृत्वा तत्राज्यमानीय तत आज्यार्थान्कुरुत आज्यस्थाल्या वेति वाजसनेयकम् २  
एवं कुर्वन्न ध्रुवायां गृह्णीयात् ३  
आज्यभागाभ्यां प्रचर्य जुह्वामुपस्तीर्य सर्वतः समवदाय मरुतो गृहमेधिनो यजति ४  
सर्वेषामुत्तरार्धात्सकृत्सकृदवदायाग्निं स्विष्टकृतम् ५  
न प्राशित्रं न यजमानभागम् ६  
इडान्तः सन्तिष्ठते ७  
ये यजमानस्यामात्या हविरुच्छिष्टाशास्ते ओदनशेषान्प्राश्नन्ति । ऋत्विजोऽन्ये वा ब्राह्मणाः ८  
प्राश्नन्ति ब्राह्मणा ओदनं यः स्थाल्याम् ९  
सुहिता एतां रात्रिं वसन्ति प्रतीता अनवर्तिमुखिनः १०  
प्रतिवेशा अपि पचन्ते ११  
गा अभिघ्नते १२  
आञ्जतेऽभ्यञ्जते १३  
अनु वत्सान्वासयन्ति १४  
अनिष्कासितां स्थालीं निदधाति १५  
अप्रमृष्टं दर्व्युदायुवनमन्ववदधाति १६  
पराचीनरात्रेऽभिवान्याया अग्निहोत्र्यै च वत्सौ बध्नाति १७  
ब्युष्टायां पुराग्निहोत्रात्पूर्णदर्व्येण चरन्ति । हुते वा १८  
शरनिष्कासस्य दर्वीं पूरयित्वर्षभमाहूय तस्य रवेते पूर्णा दर्वि परापतेत्यनुद्रुत्योत्तरया गार्हपत्ये जुहुयात् १९  
यद्यृषभो न रूयाद्ब्रह्मा ब्रूयाज्जुहुधीति २०  
यस्य रवते जुहोति तां दक्षिणां ददाति २१  
मरुद्भ्यः क्रीडिभ्यः स्वतवद्भ्यो वा पुरोडाशं सप्तकपालं निर्वपति । साकं सूर्येणोद्यता साकं वा रश्मिभिः प्रचरन्ति । सिद्धमिष्टिः सन्तिष्ठते २२  
इत्येकादशी कण्डिका 
