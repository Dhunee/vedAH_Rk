+++
title = "१७"

+++
राज्ञो निवपनादि कर्म प्रतिपद्यते १  
प्रायणीयया प्रचर्य वेदिं विमिमीते २  
हविष्कृता वाचं विसृज्येति वाजसनेयकम् ३  
प्रायणीयाया ध्रौवादित्येतदादि कर्म प्रतिपद्यते ४  
आतिथ्यया प्रचर्याग्निं विमिमीते ५  
हविष्कृता वाचं विसृज्येति वाजसनेयकम् ६  
समूलं हरितं दर्भस्तम्बमाहृत्य मध्ये ऽग्नेर्निखाय जुह्वां पञ्चगृहीतं गृहीत्वा सजूरब्दोऽयावभिरिति दर्भस्तम्बे पञ्चाहुतीर्जुहोति ७  
यावान्यजमान ऊर्ध्वबाहुस्तावता वेणुनाग्निं विमिमीते ८  
त्रीन्प्राचश्चतुर उदीचः ९  
पुरुषमात्राणि पक्षपुच्छानि १०  
आत्मा चतुःपुरुषः ११  
अरत्निना दक्षिणतो दक्षिणं पक्षं प्रवर्धयति १२  
एवमुत्तरत उत्तरम् १३  
प्रादेशेन वितस्त्या वा पश्चात्पुच्छम् १४  
एकविधः प्रथमोऽग्निः । द्विविधो द्वितीयः । त्रिविधस्तृतीयः । त एवमेवोद्यन्त्यैकशतविधात् १५  
तदु ह वै सप्तविधमेव चिन्वीत सप्तविधो वाव प्राकृतोऽग्निस्तत ऊर्ध्वमेकोत्तरानिति वाजसनेयकम् १६  
स्योना पृथिवि भवानृक्षरा निवेशनी । यच्छा नः शर्म सप्रथा । बडित्था पर्वतानामित्येताभ्यां विमितमग्निमाक्रमन्ते १७  
इति सप्तदशी कण्डिका 
