+++
title = "२३"

+++
ध्रुवासि धरुणास्तृतेति स्वयमातृणामभिमृश्याश्वेनोपघ्राप्य प्रजापतिस्त्वा सादयतु पृथिव्याः पृष्ठ इत्यविदुषा ब्राह्मणेन सह मध्येऽग्नेरुपदधाति । भूरिति चैतया व्याहृत्या १  
चित्तिं जुहोमीति स्वयमातृणायां हुत्वानुप्राणिति २  
अविद्वान्ब्राह्मणो वरं ददात्येकं द्वौ त्रीन्वा ३  
आसीनः प्रथमां स्वयमातृणामुपदधाति । ऊर्ध्वज्ञुर्द्वितीयाम् । तिष्ठंस्तृतीयाम् ४  
स्वयमातृणायां साम गायेति सम्प्रेष्यति ५  
एवं द्वितीयां तृतीयां चोपधाय सम्प्रेष्यति ६  
यदि मन्येत यजमानः पूर्वो मातिक्रान्तो भ्रातृव्य इति प्रथोऽसीत्युपहितां प्राचीमुदूहेत् । यदि वापरः पृथिव्यसीति प्रतीचीम् । सदृङ्यदि भूरसि भुवनमसीति विचालयेत् ७  
तेजोऽसि तेजो मे यच्छेति हिरण्येष्टकाम् ८  
पृथिव्युदपुरमन्नेनेति मण्डलेष्टकाम् ९  
भूरसि भुवनस्य रेतः । इष्टका स्वर्गो लोकः । वाचा त्वान्वारोहामि । अग्निर्ज्योतिर्ज्योतिरग्निः । तया देवतयाङ्गिरस्वद्ध्रुवा सीद । सूरसि सुवनस्य रेतः । इष्टका स्वर्गो लोकः । मनसा त्वान्वारोहामि । सूर्यो ज्योतिर्ज्योतिः सूर्यः । तया देवतयाङ्गिरस्वद्ध्रुवा सीदेत्यन्वारोहे द्वे १०  
इति त्रयोविंशी कण्डिका 
