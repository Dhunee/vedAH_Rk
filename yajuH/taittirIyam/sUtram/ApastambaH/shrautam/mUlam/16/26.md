+++
title = "२६"

+++
यच्चिद्धि त्वं गृहेगृह उलूखलक युज्यसे । इह द्युमत्तमं वद जयतामिव दुन्दुभिरिति प्रादेशमात्रं चतुःस्रक्त्यौदुम्बरमुलूखलमुत्तरेऽसें\! प्रयुनक्ति १  
अपरिमितं मुसलम् २  
उत स्म ते वनस्पते वातो वि वात्यग्रमित् । अथो इन्द्राय पातवे सुनु सोममुलूखलेति सर्वौषधस्य पूरयित्वावहत्येदं विष्णुर्विचक्रम इति मध्येऽग्नेरुपदधाति ३  
तद्विष्णोः परमं पदमिति मुसलम् ४  
दिवो वा विष्णविति शूर्पम् ५  
स्यूता देवेभिरमृतेनागा उखां स्वसारमधि वेदिमस्थात् । सत्यं पूर्वैरृषिभिश्चाकुपानोऽग्निः प्रविद्वानिह तत्करोत्विति घृतेनोखां पूरयति । दध्ना मधुना सिकताभिर्वा सर्वैर्वा ६  
संसृज्य न रिक्तामवेक्षेत । शुग्विद्धा भवति ७  
अथास्यां पय आनयति ८  
सन्न्युप्य पूरणमेके समामनन्ति ९  
यं कामयेत क्षोधुकः स्यादित्यूनां तस्येत्युक्तम् १०  
ध्रुवासि पृथिवीति मध्येऽग्नेरुपदधाति ११  
पृथिवि पृथिव्यां सीद माता मातरि माता स्योना स्योनायामुखां स्वसारमधि वेदिमस्थात् । सत्यं पूर्वैरृषिभिश्चाकुपानोऽग्निः प्रविद्वानिह तद्दधात्विति वोलूखलमुपदधातीति वाजसनेयकम् १२  
अग्ने युक्ष्वा हि ये तव युक्ष्वा हि देवहूतमानिति द्वाभ्यामुखायां हुत्वा पुरुषशिरसि हिरण्यशल्कान्प्रत्यस्यति १३  
इति षड्विंशी कण्डिका 
