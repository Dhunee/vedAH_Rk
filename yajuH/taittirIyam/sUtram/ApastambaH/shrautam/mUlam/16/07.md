+++
title = "०७"

+++
अग्निभ्यः कामाय पशूनालभते मुष्करान् । प्राजापत्यमजं तूपरमुपाकृत्याश्वर्षभवृष्णिबस्तान् १  
एकशिंशतिं चतुर्विंशतिं वा पराचीः साभिधेनीरन्वाह । एकादश प्राकृतीः । समास्त्वाग्न इति दशाग्निकीः २  
रायो अग्ने महे त्वा दानाय समिधीमहि । ईडिष्वा हि मही वृषन्द्यावा होत्राय पृथिवीमिति यद्येकविंशतिः ३  
उपेमसृक्षि वाजयुर्वचस्यां चनो दधीत नाद्यो गिरो मे । अपां नपादाशुहेमा कुवित्स सुपेशसस्करति जोषिषद्धि । समन्या यन्तीत्येषा । अपां नपादा ह्यस्थादुपस्थं जिह्मानामूर्ध्वः स्वयशा उपस्थे । उभे अभि प्रियतमे सन्धस्थे आ च परा च चरति प्रजानन्निति तिस्रॐऽप्सुमतीर्यदि चतुर्विशतिः ४  
अमुत्रभूयादित्यामयाविनः कुर्यात् ५  
बृहस्पते सवितर्बोधयिनमित्यनामयाविनः ६  
उद्वयं तमसस्परीति ज्योतिष्मत्या परिदधाति ७  
हिरण्यगर्भः समवर्तताग्र इति स्रुच्यमाघारयति ८  
ऊर्ध्वा अस्य समिधो भवन्तीति प्रयाजानामाप्रियो भवन्ति ९  
आग्नेयीस्त्रिष्टुभ आग्नेयानां याज्यानुवाक्याः १०  
यः प्राणतो य आत्मदा इति प्राजापत्यस्य ११  
अपि वा सञ्ज्ञप्तानां शिरांसि प्रच्छिद्य मृदा प्रलिप्य निदधाति १२  
इति सप्तमी कण्डिका 
