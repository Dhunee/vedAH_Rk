+++
title = "१८"

+++
 
आग्नीध्राद्धिष्णियान्विहरति १  
अङ्गारैर्द्वे सवने । शलाकाभिस्तृतीयम् २  
पांसुधिष्णियेषु निवपति ३  
तेनानुपूर्व्येण यथान्युप्ता भवन्ति ४  
प्रचरण्यां पञ्चगृहीतं गृहीत्वा द्रोणकलशाच्च परिप्लवया राजानं पुरस्तात्प्रत्यङ्ङासीनो धिष्णियान्व्याघारयति तैरेव मन्त्रैः । तूष्णीं वा ५  
आहवनीयमाग्नीध्रीयं होत्रीयं मार्जालीयमिति सोमेन । आज्येनेतरान् ६  
यज्ञस्य सन्ततिरसि यज्ञस्य त्वा सन्तत्यै स्तृणामि सन्तत्यै त्वा यज्ञस्येति गार्हपत्यात्प्रक्रम्य सन्ततमनुपृष्ठ्यं बर्हिः स्तृणात्याहवनीयात् ७  
वैष्णव्यर्चा पुनरेत्य यजमानो राजानमुपतिष्ठते विष्णो त्वं नो अन्तम इति ८  
एतयैवाध्वर्युः पात्राणि सम्मृश्याश्विनं गृह्णाति ९  
या वां कशेति ग्रहणसादनौ १०  
द्रोणकलशादधाराग्रहाः परिप्लवया गृह्यन्ते । वचनादन्यतः ११  
त्रिवृता यूपं परिवीयाग्नेयं सवनीयं पशुमुपाकरोति १२  
ऐन्द्राग्नमुक्थ्ये । ऐन्द्रं षोडशिनि । सारस्वतमतिरात्रे १३  
समभ्युच्चयवदेके समामनन्ति । आग्नेयमग्निष्टोम आलभते । ऐन्द्राग्नमुक्थ्ये द्वितीयम् । ऐन्द्रं वृष्णिं षोडशिनि तृतीयम् । सारस्वतीं मेषीं चतुर्थीमतिरात्रे १४  
आ वपायाः कृत्वा हुतायां वपायां मार्जयित्वा प्रातःसवनाय सम्प्रसर्पन्ति म् १५  
प्रस्रप्स्यन्तो ग्रहानवेक्षन्ते १६  
द्वौ समुद्राविति पूतभृदाधवनीयौ १७  
द्वे द्रधसी इति द्रोणकलशम् १८  
परिभूरग्निमिति सर्वं राजानम् १९  
प्राणाय म इत्युपांशुम् । अपानाय म इत्यन्तर्यामम् । व्यानाय म इत्युपांशुसवनम् । वाचे म इत्यैन्द्रवायवम् । दक्षक्रतुभ्यां म इति मैत्रावरुणम् । चक्षुर्भ्यां म इति शुक्रामन्थिनौ । श्रोत्राय म इत्याशिनम् । आत्मने म इत्याग्रयणम् । अङ्गेभ्यो म इत्युक्थ्यम् । आयुषे म इति ध्रुवम् । तेजसे मे वर्चोदा वर्चसे पवस्वेत्त्याज्यानि । पशुभ्यो मे वर्चोदा वर्चसे पवस्वेति पृषदाज्यम् । पुष्ट्यै मे वर्चोदाः पवध्वमिति सर्वान्ग्रहान् । स्तनाभ्यां मे वर्चोदौ वर्चसे मे पवेथामित्यृतुपात्रे । तेजसे म ओजसे म वर्चसे मे वीर्याय मे वर्चोदा वर्चसे पवस्वेत्येतैः प्रतिमन्त्रमतिग्राह्यान्षोडशिनमिति । विष्णोर्जठरमसीति द्रोणकलशम् । इन्द्रस्येत्याधवनीयम् । विश्वेषां देवानामिति पूतभृतम् २०  
इत्यष्टादशी कण्डिका 
