+++
title = "२५"

+++
पुरस्तादैन्द्रवायवं भक्षयति प्राणेषूपनिग्राहम् । पुरस्तान्मैत्रावरुणं चक्षुषोरुपनिग्राहम् । सर्वतः परिहारमाश्विनं श्रोत्रयोरुपनिग्राहम् १  
अव्युत्सृजन्तौ पात्रं द्विरैन्द्रवायवं भक्षयतो भक्षयन्ति भक्षयति वा । सकृत्सकृदितरौ २  
तद्येषां भक्षयत इत्यध्वर्युर्होता वेत्यर्थः । भक्षयन्तीत्यध्वर्यू होता चेत्यर्थः । भक्षयतीति सस इत्यर्थह् ३  
भक्षयित्वा होतृचमसे सम्पातानवनयतो भक्षितानभक्षिते ४  
अत्र पात्रं व्युत्सृजतः ५  
पुरोडाशशकलमैन्द्रवायवस्य पात्रेऽवदधाति । पयस्यां मैत्रावरुणस्य । धाना आश्विनस्य ६  
तानि दक्षिणस्य हविर्धानस्योत्तरस्यां वर्तन्यां सादयति । आ तृतीयसवनात्परिशेरे यज्ञस्य सन्तत्या इति विज्ञायते ७  
अत्रेडाया निरवदानमेके समामनन्ति ८  
अत्र होतेडामुपह्वयते । उपोद्यच्छन्ते चमसांश्चमसिनः । होतृचमसमिडायामास्पृष्टम् ९  
उपहूतां प्राश्नन्ति ये प्रकृतौ १०  
पुरोडाशशकलमच्छावाकाय निदधाति ११  
आग्नीध्रे हविःशेषान्भक्षयन्ति १२  
अत्र सवनीयानां शाखाप्रहरणं वाजिनचर्यान्तर्वेदि यजमानस्य वेदाभिमर्शनं पिष्टलेपफलीकरणहोमौ पत्न्या वेदप्रासनं प्रणीतासु मार्जनमुपवेषोदसनं कपालविमोचनमिति क्रियन्ते १३  
नह्येतेषां प्रासङ्गिकं वैशेषिकमुत्कर्षति १४  
उत्कर्षेदित्यपरम् १५  
वषट्कारेण होता भक्षं लभते १६  
होमाभिषवाभ्यामध्वर्युः । नान्यतरेण १७  
समाख्यानेनापि भक्षं लभन्ते १८  
सर्वांश्चमसान्सकृद्धोता भक्षयति १९  
द्विः स्वं चमसम् २०  
होत्रकाः स्वंस्वं चमसं द्विर्भक्षयन्ति २१  
तानध्वर्युः सकृद्भक्षितान्यथापूर्वं प्रतिभक्षयति २२  
अन्तत इतरे २३  
भक्षितानाप्याययन्त्याप्यायस्व समेतु त इति २४  
ते नाराशंसाः २५  
द्विनाराशंसे पूर्वे सवने भवतः । एकनाराशंसं तृतीयसवनम् २६  
भक्षिताप्यायितान्सादयन्ति दक्षिणस्य हविर्धानस्याधस्तादवालम्बे २७  
इति पञ्चविंशी कण्डिका 
इति सप्तमः पटलः
