+++
title = "०७"

+++
यं कामयेत पण्डकः स्यादिति तं प्रचरण्योपस्पृशेत् १  
एतस्यैव हविर्धानस्याधस्तात्पुरोऽक्षं मैत्रावरुणचमसम् । उत्तरस्यां वर्तन्यां पुरश्चक्रं होतृचमसम् । उत्तरस्य हविर्धानस्याधस्तात्पुरोऽक्षं वसतीवरीः । पश्चादक्षमेकधनाः २  
एतद्वा विपरीतम् ३  
अपो यजमानोऽनुप्रपद्यते । यश एवैनमृच्छतीति विज्ञायते ४  
अत्र दधिग्रहेण चरति ५  
औदुम्बरेण गृह्णाति ६  
उपयामगृहीतोऽसि प्रजापतये त्वा ज्योतिष्मते ज्योतिष्मन्तं गृह्णामीति दधि गृहीत्वापेन्द्र द्विषतो मन इति हरति । प्राणाय त्वापानाय त्वेति जुहोति ७  
दधिग्रहो नित्यः काम्यश्च । काम्यावितरौ ८  
आज्यग्रहं गृह्णीयात्तेजस्कामस्येत्युक्तम् ९  
यदि सोमग्रहं गृह्णीयादेकग्रहायाप्तं राजानमुपरे न्युप्य वसतीवरीभिरुपसृज्यावीवृधं वो मनसा सुजाता इत्यभिमन्त्र्य तिस्रो यह्वस्य समिधः परिज्मनो देवा अकृण्वन्नुशिजो अमर्त्यवे । तासामेकामदधुर्मर्त्ये भुजं लोकमिद्द्वे उप जामी ईयतुरिति सोमकरण्याभिषुणोति १०  
आ मास्कानिति प्रथमप्लुतमंशुमभिमन्त्रयते । द्रप्सश्चस्कन्देति विप्रुषः ११  
हिरण्यपाणिरभिषुणोति गृह्णाति जुहोतीत्यत्यन्तप्रदेशः १२  
तिस्रो यह्वस्येत्येतद्वर्जं च १३  
तं हुत्वा सदसि प्रत्यङ्मुखो भक्षयति भक्षेहीति यथालिङ्गम् १४  
अनधिकृतो वा सोमधर्मैर्दधिग्रहविकारत्वात् १५  
यदन्यत्सोमकरण्यास्ते सोमधर्माः १६  
अंशुमदाभ्यं वा प्रथमं गृह्णाति १७  
शुक्रं ते शुक्रेण गृह्णामीति दध्नः पयसो निग्राभ्याणां वा १८  
उपनद्धस्य राज्ञस्त्रीनंशून्प्रवृहति १९  
इति सप्तमी कण्डिका 
