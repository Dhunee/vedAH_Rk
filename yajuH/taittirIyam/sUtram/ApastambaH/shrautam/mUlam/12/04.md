+++
title = "०४"

+++
द्वे भर्जनार्थे कपाले अष्टौ पुरोडाशकपालानि । एकादश माध्यन्दिने । द्वादश तृतीयसवने १  
सर्वानैन्द्रानेकादशकपालाननुसवनमेके समामनन्ति २  
प्रातर्दोहपात्राणीति ३  
प्राग्वंशे प्रतिप्रस्थाता सवनीयान्निर्वपति ४  
सर्वे यवा भवन्ति लाजार्थान्परिहाप्य ५  
इन्द्राय हरिवते धाना इन्द्राय पूषण्वते करम्भं सरस्वत्यै भारत्यै परिवापमिन्द्राय पुरोडाशं मित्रावरुणाभ्यां पयस्यामिति ६  
निरुप्तेष्वन्वोप्येदं देवानामित्येतदादि कर्म प्रतिपद्यते ७  
अवहननकाले लाजार्थान्परिहाप्येतरानवहन्ति ८  
कपालानामुपधानकाले प्रथमेन कपालमन्त्रेण धानार्थं लाजार्थं च कपाले अधिश्रयति ९  
अधिश्रयणकालेऽधिश्रयणमन्त्रेण तण्डुलानोप्य धानाः करोति । व्रीहीनोप्य लाजान्करोति १०  
पुरोडाशमधिश्रित्यामिक्षावत्पयस्यां करोति ११  
उद्वासनकाले धाना उद्वास्य विभागमन्त्रेण विभज्यार्धा आज्येन संयौति । अर्धाः पिष्टानामावृता सक्तून्करोति १२  
मन्थं संयुतं करम्भ इत्याचक्षते । लाजान्परिवाप इति १३  
नखैर्लाजेभ्यस्तुषान्संहरति १४  
नखेषूलूखलधर्मान्मुसलधर्मांश्च करोति १५  
इति चतुर्थी कण्डिका 
इति प्रथमः पटलः
