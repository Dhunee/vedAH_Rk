+++
title = "२६"

+++
 
उपविशत्यच्छावाको बहिः सदसोऽग्रेण स्वं धिष्णियम् १  
तस्मै पुरोडाशशकलमादधदाहाच्छावाक वदस्व यत्ते वाद्यमिति २  
यदास्य विजानात्युपो अस्मान्ब्राह्मणान्ब्राह्मणा ह्वयध्वमित्यथैनं होत्र आवेदयत्यच्छावाको वा अयमुपहवमिच्छते तं होतरुपह्वयस्वेति ३  
उत नो गाव उपहूता उपहूतेति होतुरभिज्ञायोन्नीयमानायानुब्रूह्यच्छावाकस्य चमसाध्वर्यो उन्नयस्वोभयतः शुक्रं कुरुष्वेति ४  
तमादायाहवनीयं गत्वाश्राव्य प्रत्याश्राविते सम्प्रेष्यत्यच्छावाक यजेत् ५  
वषट्कृतानुवषट्कृते हुत्वा हरति भक्षम् ६  
तेन न सम्भक्षयति । नास्मिन्नुपहवमिच्छते । यद्यस्मिन्नुपहवमिच्छेत भक्षयेत्येनं ब्रूयात् ७  
भक्षिताप्यायितमन्तरा नेष्टुराग्नीध्रस्य च चमसौ सादयित्वर्तुग्रहैः प्रचरतः ८  
द्रोणकलशाद्गृह्यन्ते । न साद्यन्ते ९  
पूर्वेषां शेषेषूत्तरानभिगृह्णीतः १०  
पूर्वोऽध्वर्युर्गृह्णाति जघन्यः प्रतिप्रस्थातोपयामगृहीतोऽसि मधुश्चेत्येतैः प्रतिमन्त्रम् ११  
मधवे त्वा माधवाय त्वेत्येके समामनन्ति १२  
पुरस्तादुपयामाः सर्वे १३  
नान्योऽन्यमनुप्रपद्येत । प्रसिद्धमेवाध्वर्युर्दक्षिणेन प्रपद्यते । प्रसिद्धं प्रतिप्रस्थातोत्तरेण १४  
द्वार्येव व्यतीतः १५  
प्रविशन्तमेवाध्वर्युं प्रतिप्रस्थाता ग्रहेण परिप्रगृह्णाति । निष्क्रामन्तं पात्रेण १६  
ऋतुना प्रेष्येति त्रिष्वाद्येष्वध्वर्युः सम्प्रेष्यति । एवं प्रतिप्रस्थाता १७  
पात्रयोर्मुखे पर्यावृत्यर्तुभिः प्रेष्येति द्वयोरध्वर्युः । एवं प्रतिप्रस्थाता १८  
पुनः पर्यावृत्यर्तुना प्रेष्येति सकृदध्वर्युः । एवं प्रतिप्रस्थाता १९  
इति षड्विंशी कण्डिका 
