+++
title = "२४"

+++
ब्रह्मन्यजेति द्वितीये सम्प्रेष्यति । पोतर्यजेति तृतीये । नेष्टर्यजेति चतुर्थे । अग्नीद्यजेति पञ्चमे १  
सर्वत्रानुवषट्कारो द्विदेवत्यर्तुग्रहादित्यसावित्रपात्नीवतवर्जम् २  
आग्नीध्रचमसमादाय सद एत्यायाडग्नीदित्याचष्टे ३  
स भद्रमकर्यो नः सोमं पाययिष्यतीतीतरे प्रत्याहुः ४  
यदि राजन्यं वैश्यं वा याजयेत्स यदि सोमं बिभक्षयिषेन्न्यग्रोधस्तिभिनीराहृत्य सम्पिष्य दधन्युन्मृज्य चमसेषु हूयमानेष्वन्तःपरिध्यङ्गारं निर्वर्त्यैतस्य चमसस्य दर्भतरुणेनोपहत्याहं त्वदस्मि मदसि त्वमित्यङ्गारे हुत्वा तमस्मै भक्षं प्रयच्छेत् ५  
पात्रे समवेतानां वषट्कर्ता पूर्वो भक्षयति ६  
भक्षेहीति भक्षमाह्रियमाणं प्रतीक्ष्याश्विनोस्त्वा बाहुभ्यां सघ्यासमिति प्रतिगृह्य नृचक्षसं त्वा देव सोमेत्यवेक्ष्य मन्द्राभिभूतिरिति प्रातःसवने सर्वानैन्द्रान्भक्षयति । नराशंसपीतस्येति नाराशंसान् । रुद्रवद्गणस्येति माध्यन्दिने सवने सर्वानैन्द्रान्भक्षयति । नराशंसपीतस्येति नाराशंसान् । आदित्यवद्गणस्येति तृतीयसवने सर्वानैन्द्रान्भक्षयति । नराशंसपीतस्येति नाराशंसान् ७  
यत्प्राग्वसुमद्गणात्तत्सर्वत्रानुषजति ८  
अप्यन्यदेवतानिन्द्रपीतस्येति ९  
यथादेवतं वा १०  
वाग्जुषाणा सोमस्य तृप्यत्विति सर्वसोमानां भक्षणमेके समामनन्ति ११  
वाग्देवी सोमस्य तृप्यत्विति वा १२  
हिन्व मे गात्रा हरिव इति भक्षयित्वा नाभिदेशानभिमृशन्ते १३  
नानुपहूतेन सोमः पातवै । सोमपीथेन ह व्युर्धुको भवति १४  
असावसावुपह्वयस्वेति कर्मनामधेयेनामन्त्रयते । उपहूत इति प्रतिवचनः १५  
ये समाने प्राये भक्षयन्ति तेषूपहवमिच्छते १६  
ये वैकपात्रम् १७  
इति चतुर्विंशी कण्डिका 
