+++
title = "१०"

+++
धिषणे वीडू इत्यधिषवणफलके १  
अवीवृधं वो मनसा सुजाता इति राजानमेवाभिमन्त्र्य मा भेर्मा संविक्था इति ग्रावाणमुद्यम्यानागसस्त्वा वयमिन्द्रेण प्रेषिता उप वायुष्टे अस्त्वंशभूर्मित्रस्ते अस्त्वंशभूर्वरुणस्ते अस्त्वंशभूरहतः सोमो राजेति तृणमन्तर्धायाभिषुणोति २  
यदि वा पुरा तृणं काष्ठं मूलं वा स्यात्तस्मिन्प्रहरेत् ३  
अष्टौकृत्वोऽग्रेऽभिषुणोति ४  
अथ प्रतिप्रस्थातोपांशुपात्रं धारयन्नपात्तानामुपरि द्वावंशू अन्तर्दधाति ५  
तस्मिन्नभिषुतमध्वर्युरञ्जलिना गृह्णाति वाचस्पतये पवस्व वाजिन्निति ६  
पवित्रमुपयामः सादनं च न विद्यते ७  
एष प्रथमः पर्यायः । एवं विहितो द्वितीयस्तृतीयश्च ८  
अपि वैकादशकृत्वो द्वितीयमभिषुणोति । द्वादशकृत्वस्तृतीयम् ९  
द्विरादितोऽन्ततो वा निग्राभोपायनमुपसर्गश्च १०  
होतृचमसीयानंशूनुत्तमे पर्यायेऽभिषुणोति ११  
अवशिष्टानां प्रतिप्रस्थाता द्वौद्वावंशू अन्तर्दधाति १२  
स्वाङ्कृतोऽसीत्यध्वर्युर्ग्रहमादायोर्वन्तरिक्षमन्विहीति दक्षिणेन होतारमतिक्रामति १३  
येन वा होता प्रतिपादयेत् १४  
मनस्त्वाष्ट्विति दक्षिणतोऽवस्थाय दक्षिणं परिधिसन्धिमन्ववहृत्य १५  
इति दशमी कण्डिका 
