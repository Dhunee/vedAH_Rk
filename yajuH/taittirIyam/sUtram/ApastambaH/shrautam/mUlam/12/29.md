+++
title = "२९"

+++
यदि कामयेताध्वर्युरात्मानं यज्ञयशसेनार्पयेयमित्युक्तम् १  
एवं विहितावुत्तरौ पर्यायौ २  
ताभ्यां प्रतिप्रस्थाता चरति । एतावन्नाना ३  
इन्द्राय त्वेति द्वितीये ग्रहणसादनौ सन्नमत्यर्धं चोक्थ्यशेषस्य गृह्णाति । पूर्ववत्स्थालीमभिमृशति । ब्राह्मणाच्छंसिचमसमुख्यांश्चमसानुन्नयति ४  
नाभक्षितं चमसं स्तोत्रेणाभ्युपाकरोति ५  
न प्रतिप्रस्थातोर्ध्वपात्रस्य भक्षयति ६  
मुख्ये सम्पातमवनयति ७  
इन्द्राग्निभ्यां त्वेति तृतीये ग्रहणसादनौ सन्नमति सर्वं चोक्थ्यशेषम् गृह्णाति । न स्थालीमभिमृशति ८  
पूतभृतो बिल उदीचीनदशं पवित्रं वितत्य य आधवनीये राजा तं सर्वं पूतभृत्यवनीयाच्छावाकचमसमुख्यांश्चमसानुन्नयन्सर्वं राजानमुन्नीय दशाभिः कलशौ मृष्ट्वा न्युब्जति ९  
मुख्ये सम्पातमवनयति १०  
उक्थशा इत्याह प्रातःसवनं प्रतिगीर्य शस्त्रंशस्त्रं वा ११  
असन्त्वरमाणाः पूर्वाभ्यां सवनाभ्यां चरन्ति । संत्वरमाणास्तृतीयसवनेन १२  
अग्निः प्रातःसवने पात्वस्मानिति संस्थिते सवन आहुतिं जुहोति १३  
प्रशास्तः प्रसुव प्रसुहीति वा सम्प्रेष्यति १४  
सर्पतेति प्रत्याह १५  
येन प्रसर्पन्ति तेन निःसर्पन्ति १६  
सन्तिष्ठते प्रातःसवनं प्रातःसवनम् १७  
इत्येकोनत्रिंशी कण्डिका 
इत्यष्टमः पटलः 
इति द्वादशः प्रश्नः 