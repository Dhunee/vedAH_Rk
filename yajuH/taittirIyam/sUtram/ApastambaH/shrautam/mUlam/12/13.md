+++
title = "१३"

+++
पवित्रस्य यजमानो नाभिं कृत्वा तस्मिन्होतृचमसेन धारां स्रावयति १  
उदचनेनोन्नेताधवनीयाद्धोतृचमस आनयति २  
सन्तता धारा स्रावयितव्या । कामो हास्य समर्धुको भवतीति विज्ञायते ३  
यं द्विष्यात्तस्य विच्छिन्द्यात् ४  
धाराया अन्तर्यामं गृह्णाति । सर्वांश्चातो ग्रहाना ध्रुवात् ५  
समानब्राह्मणावुपांश्वन्तर्यामौ साभिचरणिकौ ६  
एतावन्नाना । उपयामगृहीतोऽस्यन्तर्यच्छेति गृहीत्वोत्तरेण होतारमतिक्रामति । येन वा होता प्रतिपादयेदुत्तरतोऽवस्थायोत्तरं परिधिसन्धिमन्ववहृत्योत्तरार्धे जुहोति ७  
विपरीतौ देशावेके समामनन्ति ८  
असर्वमाग्रयणस्थाल्यां सम्पातमवनीयैष ते योनिरपानाय त्वेत्यरिक्तं पात्रमायतने सादयित्वा व्यानाय त्वेति ते अन्तरेण ग्रावाणमुपांशुसवनं दक्षिणामुखं संस्पृष्टं पात्राभ्याम् ९  
यं कामयेत प्रमायुकः स्यादित्यसंस्पृष्टौ तस्येत्युक्तम् १०  
नानुदिते सूर्य उपांश्वन्तर्यामौ जुहुयात् ११  
यदि त्वरेतानुदित उपांशुं जुहुयादुदितेऽन्तर्यामम् १२  
उभावनुदिते होतव्यावित्येके १३  
इति त्रयोदशी कण्डिका 
इति चतुर्थः पटलः
