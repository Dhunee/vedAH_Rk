+++
title = "११"

+++
तपश्चितामयनं स्वर्गकामा उपेयुः १  
संवत्सरं दीक्षाः । संवत्सरमुपसदः २  
चतुरश्चतुरो मासानेकैकेनोपसन्मन्त्रेण जुहोति ३  
अनूपसदमग्निं चिनोति ४  
द्वौद्वौ मासावेकैका चितिः । चतुर उत्तमा ५  
चतुस्तनं त्रिस्तनं द्विस्तनमेकस्तनमिति त्रींस्त्रीन्मासान्व्रतानि ६  
संवत्सरं प्रसुताः ७  
प्रजापतेर्द्वादशसंवत्सरेण प्रजापतेरृद्धिमृध्नुवन्ति ८  
त्रयस्त्रिवृतः संवत्सरास्त्रयः पञ्चदशास्त्रयः सप्तदशास्त्रय एकविंशाः ९  
एतदेव नैमिषीयाणां स्वर्गकामा उपेयुः १०  
नव त्रिवृतः संवत्सरा नव पञ्चदशा नव सप्तदशा नवैकविंशाः शाक्त्यानां षट्त्रिंशत्संवत्सरं तरसपुरोडाशं काप्याध्वर्यवमागस्त्यगृहपतिकम् ११  
संस्थितेसंस्थितेऽहनि गृहपतिर्मृगयां याति १२  
स यान्मृगान्हन्ति तेषां तरसाः पुरोडाशा भवन्ति १३  
एतेन ह वै शाक्त्यो गौरिवीतिस्तरसपुरोडाश आर्ध्नोद्देवलोके च मनुष्यलोके चर्द्धिमृध्नुवन्ति १४  
पञ्चविंशतिस्त्रिवृतः संवत्सराः पञ्चविंशतिः पञ्चदशाः पञ्चविंशतिः सप्तदशाः पञ्चविंशतिरेकविंशाः १५  
इत्येकादशी कण्डिका 
