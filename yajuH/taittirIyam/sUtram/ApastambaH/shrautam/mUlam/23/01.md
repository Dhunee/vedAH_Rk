+++
title = "०१"

+++
चतुर्विंशतिपरमाः सत्त्रमासीरन् १  
तेषां द्वादशाहेन सत्त्रभूतेन कल्पो व्याख्यातो यानि पुरस्तात्संवत्सरात् । गवामयनेनेतरेषाम् २  
उभयतोऽतिरात्राणि भवन्ति ३  
तृतीयं पञ्चदशरात्रं परिहाप्य कुण्डपायिनां च सत्त्रम् ४  
ऋतूनामेकादशरात्रेण प्रजां सृजन्ते प्रजामवरुन्धते प्रजां विन्दन्ते प्रजावन्तो भवन्ति ५  
ज्योतिरतिरात्रः पृष्ठ्यः षडहस्त्रयश्छन्दोमा अतिरात्रः ६  
द्वौ त्रयोदशरात्रौ ७  
यं कामं कामयन्ते तमभ्यश्नुवते ८  
अतिरात्रः पृष्ठ्यः षडहः सर्वस्तोमोऽतिरात्रश्चत्वारश्छन्दोमा अतिरात्रः ९  
द्वितीयं ब्रह्मवर्चसकामा उपेयुः १०  
अतिरात्रो द्वादशाहस्य दशाहानि महाव्रतमतिरात्रश्च ११  
त्रयश्चतुर्दशरात्राः १२  
यं कामं कामयन्ते तमभ्यश्नुवते १३  
अतिरात्रः पृष्ठ्यः षडह आवृत्तः पृष्ठ्यः षडहोऽतिरात्रः १४  
द्वितीयं यांस्तल्प उदके विवाहे वा मीमांसेरन् १५  
अतिरात्रो ज्योतिर्गौरायुस्त्र्यहः पृष्ठ्यः षडह आयुर्गौर्ज्योतिरतिरात्रः १६  
तृतीयमृद्धिकामा उपेयुः १७  
अतिरात्रो गोआयुषी द्वादशाहस्य दशाहान्यतिरात्रः १८  
इति प्रथमा कण्डिका 
