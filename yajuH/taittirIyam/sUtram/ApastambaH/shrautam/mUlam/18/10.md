+++
title = "१०"

+++
अग्निहोत्रं हुत्वा देविकाहवींषि निर्वपति १  
धात्रे पुरोडाशं द्वादशकपालमिति पञ्च २  
मिथुनौ गावौ दक्षिणा ३  
पशुरप्यत्रोपालम्भ्यो धात्रे । न वा ४  
आग्नावैष्णवमेकादशकपालमिति त्रीणि हवींषि ५  
तेषां प्रथमेन ग्रामकामो यजेत । द्वितीयेन ब्रह्मवर्चसकामः । तृतीयेन पशुकामः ६  
वीरजननमित्येके ७  
वैश्वानरं द्वादशकपालं निर्वपति ८  
हिरण्यं दक्षिणा ९  
वारुणं यवमयं सर्वतः प्रादेशमात्रं चरुम् १०  
अश्वोऽव्युप्तवहो दक्षिणा ११  
बार्हस्पत्यं चरुमिति द्वादशान्वहं रत्निनां हवींषि १२  
यस्य गृहे निर्वपति तत इष्टि परिवेषणं दक्षिणा च १३  
भगाय चरुश्चतुर्थो वावातायै गृहे १४  
विचित्तगर्भा पष्ठौही दक्षिणा १५  
नैरृतः सर्वतोऽङ्गुष्ठपर्वमात्रश्चरुरित्येके १६  
वैष्णवं त्रिकपालं त्रयोदशं तक्षरथकारयोर्गृहे १७  
सर्वायसानि दक्षिणा १८  
तक्ष्णो रथकारस्य वेत्येके १९  
रौद्रं गावीधुकं चरुमक्षावापस्य गृहे । गोविकर्तस्य वा २०  
केसरपाशाभिधानी दक्षिणा । कृपाणो वालाभिवीतः शबलो वा २१  
त्रिवत्स इति विज्ञायते २२  
असिर्वालावृतो वार्ध्रीवालप्रतिग्रथिता गोव्यच्छिनी बरासी दामतूषा शबलो वा वत्सतरः २३  
अश्वः शोणकर्ण इत्येके २४  
अध्वने स्वाहेति पालाकलस्य गृहे जुहोति २५  
अनृतदूतं ब्रुवते २६  
त्रयश्चर्ममया बाणवन्तो दक्षिणा । धनुर्वा वेत्रवेष्टितम् २७  
यजमानस्य गृह इन्द्राय सुत्राम्णे पुरोडाशमेकादशकपालं प्रतिनिर्वपति । इन्द्रायांहोमुच एकादशकपालम् २८  
ऋषभो दक्षिणा २९  
निष्कः कवचमित्येके ३०  
इति दशमी कण्डिका 
