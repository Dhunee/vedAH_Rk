+++
title = "०५"

+++
आ मा वाजस्य प्रसवो जगम्यादिति प्रत्यासृतेषु हुत्वा पुनर्नैवारमवघ्रापयति । ससृवांस इति लेपांश्च निमार्ष्टि १  
इयं वः सा सत्या सन्धाभूदिति दुन्दुभिविमोचनीयं होमं जुहोति २  
सेवान्वोपस्पृशति ३  
कृष्णलङ्कृष्णलं वाजसृद्भ्यः प्रयच्छति ४  
तानि प्रत्यादाय ब्रह्मणे ददाति । मधुष्ठालं च सौवर्णं शतमानस्य कृतम् ५  
अत्र माहेन्द्रस्य स्तोत्रमुपाकरोति ६  
अप्रस्तुते क्षत्रस्योल्बमसीति तार्प्यं यजमानः परिधत्ते ७  
क्षत्रस्य योनिरसीति दर्भमयं पत्नी ८  
जाय एहीति यजमानः पत्नीमामन्त्रयते ९  
रोहाव हीतीतरा प्रत्याह १०  
त्रिरामन्त्रयते । त्रिः प्रत्याह ११  
अहं नावुभयोः सुवो रोक्ष्यामीति यजमानोऽन्ततः १२  
वाजश्च प्रसवश्चेति द्वादश वाजप्रसवीयान्होमान्हुत्वायुर्यज्ञेन कल्प्लतामिति दशभिः कल्पैः सरजसे निश्रेण्या यूपं यजमान आरोहति १३  
सुवर्देवाँ अगन्मेत्यग्रं प्राप्य जपति १४  
समहं प्रजया सं मया प्रजेति गृहान्प्रेक्षते १५  
तमाश्वत्थैरासपुटैरूषपुटैरुभयैर्वा वैश्याः प्रतिदिशमर्पयन्ति । महर्त्विजो वा दीर्घवंशेषु प्रबध्य १६  
अन्नाय त्वेति पुरस्तादध्वर्युः । अन्नाद्याय त्वेति दक्षिणतो ब्रह्मा । वाजाय त्वेति पश्चाद्धोता । वाजजित्यायै त्वेत्युत्तरत उद्गाता १७  
मुखतोऽभिघ्नन्ति १८  
हन्तारंहन्तारमभिपर्यावर्तते १९  
इयं ते राण्मित्राय यन्त्राय धर्त्राय कृष्यै क्षेमाय रय्यै पोषयेति प्रत्यवरोहति २०  
अग्रेण यूपं बस्ताजिनं प्राचीनग्रीवमुत्तरलोमास्तीर्य २१  
इति पञ्चमी कण्डिका 
