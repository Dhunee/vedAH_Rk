+++
title = "०२"

+++
ग्रहकाल ऐन्द्रमतिग्राह्यं गृहीत्वोपयामगृहीतोऽसि नृषदं त्वेति पञ्चैन्द्रानतिग्राह्यान्गृह्णाति १  
तेषां पूर्ववत्कल्पः २  
षोडशिनं गृहीत्वाया विष्ठा जनयन्कर्वराणीति सप्तदश प्राजापत्यान्सोमग्रहान्गृह्णाति ३  
तेषां षोडशिवत्कल्पः ४  
कुविदङ्गेत्यपरस्मिन्खरे प्रतिप्रस्थाता सप्तदशभिरुपयामैः सुराग्रहान्गृह्णाति ५  
विपरीते ग्रहण्यावेके समामनन्ति ६  
व्यतिषङ्गं सोमग्रहैः सुराग्रहान्गृह्णाति ७  
पूर्वोऽध्वर्युर्गृह्णाति । जघन्यः प्रतिप्रस्थाता ८  
पुरोऽक्षं सोमग्रहान्सादयति । पश्चादक्षं सुराग्रहान् ९  
देव सवितः प्र सुवेति सवनादौसवनादौ जुहोति । कर्मणःकर्मणो वा पुरस्तात् १०  
हिरण्यमालिन ऋत्विजः सुत्येऽहनि प्रचरन्ति ११  
पशुकाले त्रीन्क्रतुपशूनुपाकृत्य मारुतीं वशामुपाकरोति । सारस्वतीं च मेषीमपन्नदतीम् १२  
सारस्वतं मेषमुपाकृत्य सप्तदश प्राजापत्यान्पशूनुपाकरोति श्यामांस्तूपरानेकरूपान् १३  
पर्यग्निकृतानां सारस्वत्यन्तान्पूर्वानालभन्ते १४  
सारस्वतप्रभृतीनुत्तरान्धारयन्ति १५  
प्रतिपशु बर्हिषीत्युक्तम् १६  
प्राङ् माहेन्द्रात्कृत्वा माध्यन्दिनीयान्वा पुरोडाशान्निरुप्य सारस्वतस्य पशु पुरोडाशं निरुप्य बार्हस्पत्यं नैवारं सप्तदशशरावं चरुं निर्वपति । द्वादश मन्त्रेण । तूष्णीमितराणि १७  
पयसि श्रपयति १८  
दाक्षिणौ होमौ हुत्वा १९  
इति द्वितीया कण्डिका 
