+++
title = "०४"

+++
प्राङ् माहेन्द्रात्कृत्वा नैवारे सर्पिरानीय चात्वालेऽवदधाति १  
तं राजपुत्रो गोपायति २  
चात्वाले रथाक्षाकृति काष्ठं निखाय तस्मिन्नौदुम्बरं रथचक्रं सप्तदशारं प्रतिमुञ्चति ३  
उत्तरस्यां वेदिश्रोण्यां सप्तदश दुन्दुभीन्प्रबध्नन्ति ४  
विष्णोः क्रमोऽसीति रथं यजमानोऽभ्यैति ५  
अङ्कौ न्यङ्काविति रथचक्रे अभिमृशति । पक्षसी वा ६  
इन्द्राय वाचं वदतेति दुन्दुभीन्संह्रादयन्ति ७  
देवस्याहं सवितुः प्रसवे बृहस्पतिना वाजजिता वाजं जेषमित्यौदुम्बरं रथचक्रं ब्रह्मारोहति ८  
तमाह वाजिनां साम गायेति ९  
तस्य चक्रं त्रिः प्रदक्षिणमावर्तयति १०  
वर्तमाने ब्रह्मा गायति ११  
देवस्याहं सवितुः प्रसवे बृहस्पतिना वाजजिता वर्षिष्ठं नाकं रुहेयमिति यजुर्युक्तं यजमान आरोहति १२  
वाजसृत इतरान्रथान् १३  
वाजिनो वाजजितो वाजं सरिष्यन्तो वाजं जेष्यन्तो बृहस्पतेर्भागमव जिघ्रतेति नैवारमश्वौ धुर्याववघ्रापयति । सर्वान्वा १४  
बृहस्पतेर्भागे नि मृड्ढ्वमिति प्रप्रोथेषु च लेपान्निमार्ष्टि १५  
अश्वाजनीत्यश्वाजनीमादायाध्वर्युर्यजुर्युक्तमधिरुह्यार्वासि सप्तिरसीति तयाश्वान्समवक्षिणोति १६  
अनभ्यासादयन्त इतरे रथाः पश्चादनुयान्ति १७  
वाजिनो वाजं धावतेति चतसृभिर्धावतोऽनुमन्त्रयते १८  
अग्निरेकाक्षरेणेति धावत्सूज्जितीर्यजमानं वाचयति १९  
लक्षणं प्राप्योदञ्च आवृत्य प्रदक्षिणमावर्तयन्ते २०  
मितद्रव इति चतसृभिः प्रत्याधावतोऽनुमन्त्रयते २१  
इति चतुर्थी कण्डिका 
