+++
title = "२१"

+++
श्वो भूते पात्रसंसादनकाले दश चमसानधिकान्प्रयुनक्ति १  
तानुन्नयनकाल उन्नयति २  
भक्षणकाले दशदशैकैकस्मिंश्चमसे ब्राह्मणाः सोमपाः सोमं भक्षयन्त्या दशमात्पुरुषादविच्छिन्नसोमपीथाः ३  
आ दशमात्पुरुषादन्वाख्यायं स भक्षस्य कर्ता भवति ४  
शतं ब्राह्मणाः सोमपाः सदः प्रसर्पन्ति ५  
दक्षिणाकाले हिरण्यप्राकाशावध्वर्यवे ददाति । हिरण्यस्रजमुद्गात्रे । रुक्मं होत्र इति यथासमाम्नातम् ६  
अथैकेषाम् । वेहायमानामिवोन्नेत्रे ददाति । ऋषभं ग्रावस्तुते । बस्तं सुब्रह्मण्याय । नेष्टुरनड्वान्देयः । अग्नीधेऽन्यः । स्थूरि यवाचितमच्छावाकायेति ७  
दिशामवेष्ट्योदवस्यति ८  
आग्नेयमष्टाकपालमिति पञ्च ९  
तया ब्राह्मणो राजन्यो वैश्यो वा तेजस्कामो यजेत १०  
यदि ब्राह्मणो यजेत बार्हस्पत्यं मध्ये कृत्वाहुतिमाहुतिं हुत्वा तमभिघारयेत् । यदि राजन्य ऐन्द्रम् । यदि वैश्यो वैश्वदेवम् ११  
अपराह्णे द्विपशुना पशुबन्धेन यजेत १२  
आदित्यां मल्हां गर्भिणीमालभते । मारुतीं पृश्निं पष्ठौहीम् १३  
उच्चैरादित्याया आश्रावयति । उपांशु मारुत्या प्रचरति १४  
आश्रुतप्रत्याश्रुतान्युपांशु १५  
श्वो भूते सात्यदूतानां त्रिहविषमिष्टिं निर्वपति । अश्विभ्यां पूष्णे पुरोडाशं द्वादशकपालमिति १६  
तिसृधन्वं शुष्कदृतिर्दक्षिणा १७  
इत्येकविंशी कण्डिका 
