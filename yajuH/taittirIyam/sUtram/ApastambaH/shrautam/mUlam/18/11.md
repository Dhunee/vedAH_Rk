+++
title = "११"

+++
अयं नो राजा वृत्रहा राजा भूत्वा वृत्रं वध्यादिति पुरस्तात्स्विष्टकृतोऽध्वर्युर्जपति १  
स्वयमवपन्नाया अश्वत्थशाखायै मैत्रं पात्रं चतुःस्रक्तिं करोति २  
श्वेतां श्वेतवत्सामामस्त्ये दृतौ दुहन्ति ३  
तत्स्वयम्मूर्तं संयोगेन परिवहन्ति ४  
तत्स्वयम्मथितमातपे विषजन्ति ५  
तत्स्वयंविलीनमाज्यं भवति ६  
श्वो भूते ऽभिषेचनीयस्योवथ्यस्य दीक्षाः प्रक्रमयति ७  
मैत्राबार्हस्पत्या दीक्षणीया ८  
स्वयङ्कृता वेदिर्भवति । स्वयन्दिनं बर्हिः । स्वयङ्कृत इध्मः ९  
अथैकेषाम् । अर्धं वेद्याः कुर्वन्ति । अर्धं स्वयङ्कृतम् । अर्धं बर्हिर्दाति । अर्धं स्वयन्दिनमुपसन्नह्यति । अर्धमिध्मस्य वृश्चति । अर्धं स्वयंवृक्णम् १०  
संलोभ्यं बर्हिः । सञ्चार्य इध्म इत्येके ११  
पात्रसंसादनकाले बार्हस्पत्यं चरुं मैत्रं च पात्रं कपालानां स्थाने प्रयुनक्ति १२  
त्रिष्फलीकृतांस्तण्डुलान्विभागमन्त्रेण विविनक्ति कर्णांश्चाकर्णांश्च १३  
क्षोदिष्ठांश्च स्थविष्ठांश्चेत्येके १४  
ये कर्णाः स पयसि बार्हस्पत्यः १५  
यदा शृतो भवत्यथैनं मैत्रेण पात्रेणापिदधाति १६  
तस्मिन्स्वयंविलीनमानयति १७  
पवित्रवत्याज्येऽकर्णानावपति १८  
तावुत्तराधरौ करोति १९  
एवं सहशृतौ भवतः २०  
बार्हस्पत्यमासाद्य मैत्रमासादयति २१  
एवं प्रचरति २२  
शितिपृष्ठो बार्हस्पत्यस्य दक्षिणा । अश्वो मैत्रस्य । सा चैव श्वेता श्वेतवत्सा २३  
इत्येकादशी कण्डिका 
