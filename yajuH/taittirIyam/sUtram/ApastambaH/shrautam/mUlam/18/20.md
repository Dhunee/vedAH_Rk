+++
title = "२०"

+++
माहेन्द्रस्य प्रचरणादि कर्म प्रतिपद्यते १  
समानमावभृथात् २  
अवभृथेन प्रचर्यापां नप्त्रे स्वाहेत्यप्सु जुहोति ३  
ऊर्जो नप्त्रे स्वाहेत्यन्तरा दर्भस्तम्बे स्थाणौ वल्मीकवपायां वा हुत्वाग्नये गृहपतये स्वाहेति प्रत्येत्य गार्हपत्ये हुत्वैन्द्रीं सूतवशामनूबन्ध्यामालभते ४  
तस्याः पशुपुरोडाशं नैवारं चतुष्पद्याः सूनाया निर्वपति ५  
शकटप्रत्याम्नायो भवतीति विज्ञायते ६  
श्वो भूतेऽपरेण सौमिकं देवयजनम् दशभिः सप्तभिर्वा संसृपां हविर्भिर्यजेत । आग्नेयमष्टाकपालमिति ७  
पूर्वम्पूर्वं देवयजनमध्यवस्यति ८  
यत्र पूर्वस्या आहवनीयस्तत्रोत्तरस्या गार्हपत्यः ९  
उत्तमायाः प्राग्वंश आहवनीयः । बहिर्गार्हपत्यह् १०  
तयेष्ट्वापराह्णे दशपेयस्य तन्त्रं प्रक्रमयति ११  
सद्यो दीक्षयन्ति १२  
सद्यः सोमं क्रीणन्ति १३  
अपो दीक्षायाः स्थाने द्वादशपुण्डरीकां स्रजं प्रतिमुञ्चते १४  
दशभिर्वत्सतरैः साण्डैः सोमं क्रीणाति १५  
न पणते न परिवहति १६  
क्रयमेवापाकरोति १७  
एका दीक्षा तिस्र उपसदः १८  
पुरस्तादुपसदां सौम्यं चरुं निर्वपति । अन्तरा त्वाष्ट्रमष्टाकपालम् । उपरिष्टाद्वैष्णवं त्रिकपालम् १९  
तासां तदेव प्रस्तरपरिधि यदुपसदाम् २०  
भार्गवो होता भवति २१  
श्रायन्तीयं ब्रह्मसामं भवति । वारवन्तीयमग्निष्टोमसामम् २२  
सारस्वतीरपो गृह्णाति २३  
इति विंशी कण्डिका 
