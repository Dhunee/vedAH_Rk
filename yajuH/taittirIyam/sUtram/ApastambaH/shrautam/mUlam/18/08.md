+++
title = "०८"

+++
राजा स्वर्गकामो राजसूयेन यजेत १  
शतसहस्रं दक्षिणा २  
अग्निष्टोमः पञ्चापवर्गः प्रथममहः ३  
पञ्च सहस्राणि पवित्रे ददाति । त्रिंशतमभिषेचनीये । त्रिंशतं दशपेये । दश केशवपनीये । विंशतिं व्युष्टिद्विरात्रे । पञ्च क्षत्रस्य धृतौ ४  
अपि वा चत्वार्यभिषेचनीये ५  
प्रतिसाहस्राणीतराण्यहानि ६  
षष्टित्रीणि शतानि सहस्राणां ददातीति बह्वृचब्राह्मणं भवति ७  
तथा दक्षिणा अतिनयेद्यथास्याहानि स्वकालानि स्युः ८  
शेषमनुदिशति ९  
श्वो भूत आनुमतादिभिरष्टाभिरन्वहं यजते १०  
पिंषन्नानुमतं पश्चादुत्तरतश्च व्यवशातयति ११  
ये प्रत्यञ्चः शम्याया अवशीयन्ते तन्नैरृतमेककपालम् १२  
य उदञ्चस्तानुदङ् परेत्य वल्मीकवपामुद्धत्येदमहममुष्यामुष्यायणस्य क्षेत्रियमवयज इति शुक्त्या वल्मीकवपायां हुत्वेदमहममुष्यामुष्यायणस्य क्षेत्रियमपिदधामीति तयैव शुक्त्या वल्मीकवपामपिदध्यात् १३  
वल्मीकवपया जुहोति वल्मीकवपयापिदधातीत्येके १४  
आनुमतमासाद्य नैरृतेन प्रचरति १५  
वीहि स्वाहेति गार्हपत्ये हुत्वा दक्षिणाग्नेरेकोल्मुक्तं धूपायद्धरति १६  
दक्षिणमपरमवान्तरदेशं गत्वा स्वकृत इरिणे प्रदरे वोपसमाधायैष ते निरृते भाग इत्यङ्गुष्ठाभ्यां विस्रंसिकाकाण्डाभ्यां वा नैरृतं सर्वहुतं जुहोति १७  
कृष्णं वासः कृष्णतूषं दक्षिणा १८  
कृष्णं वासो भिन्नान्तमित्येके १९  
अप्रतीक्षमायन्ति निरृत्या अन्तर्हित्या इति विज्ञायते २०  
इत्यष्टमी कण्डिका 
