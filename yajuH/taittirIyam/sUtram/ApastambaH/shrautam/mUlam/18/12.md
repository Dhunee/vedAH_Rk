+++
title = "१२"

+++
तथाभिषेचनीयस्योक्थ्यस्य दीक्षाः प्रवर्धयति यथा संवत्सरस्य दशरात्रे शिष्टे दशपेयो भविष्यतीति १  
सह सोमौ क्रीणात्यभिषेचनीयाय दशपेयाय च । सह परिवहति २  
अर्धं राज्ञः पुरोहितस्य गृहे दशपेयार्थं निदधाति ३  
अग्नीषोमीयस्य पशुपुरोडाशमष्टौ देवसुवां हवींष्यनुनिर्वपति ४  
समानं तु स्विष्टकृदिडम् ५  
पुरस्तात्स्विष्टकृतं सविता त्वा प्रसवानां सुवतामिति ब्रह्मा यजमानस्य हस्तं गृह्णाति ६  
अथैनं रत्निभ्य आवेदयत्येष वो भरता राजेति । एष वः कुरवो राजेति कौरव्यम् । एष वः पञ्चाला राजेति पाञ्चालम् । एष वः कुरुपञ्चाला राजेति वा कुरुपाञ्चालान् । एष वो जनता राजेत्यन्यान्त्राज्ञः ७  
सोमोऽस्माकं ब्राह्मणानां राजेति ब्रह्मा जपति ८  
प्रति त्यन्नाम राज्यमधायीति वारुणीभ्यां यजमानो मुखं विमृष्टे ९  
विष्णोः क्रमोऽसीति त्रीन्विष्णुक्रमान्प्राचः क्रामति १०  
प्राङ् माहेन्द्रात्कृत्वा माध्यन्दिनीयान्पुरोडाशान्निरुप्य मारुतमेकविंशतिकपालं निर्वपति । वैश्वदेवीं चामिक्षाम् ११  
तस्यारण्येऽनुवाक्यतृतीयैर्गणैः कपालान्युपदधाति । ईदृङ् चान्यादृङ् चेत्येताभ्याम् । मध्येऽरण्येऽनुवाक्येन १२  
अभिवास्यापां ग्रहान्गृह्णाति १३  
आग्नीध्रे वायव्यैर्गृह्यन्ते १४  
षोडश सप्तदश वा होमा हूयन्ते १५  
तावन्त एव ग्रहा गृह्यन्ते १६  
इति द्वादशी कण्डिका 
