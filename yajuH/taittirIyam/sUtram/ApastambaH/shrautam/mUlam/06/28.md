+++
title = "२८"

+++
 
सगृहः प्रयास्यन्वास्तोष्पतीयं जुहोति १  
अहुते यानेषु भण्डान्यारोपयन्ति २  
न हीनमन्वाहरेयुः ३  
यद्यनोवाह्यं स्यात्पूर्वं तं प्रवहेयुरप वोद्धरेयुः ४  
यत्र संहिता रात्रीर्वसेत्पञ्च सप्त नव दश वा तत्प्रयास्युञ्जुहुयात् ५  
नवरात्रवास्तौ वा पुनरेत्यैकामुषित्वा प्रयास्यञ्जुहुयात् ६  
दक्षिणो युक्तो भवति सव्यो ऽयुक्तः । अपि वाग्निष्ठस्य दक्षिणो युक्तः सव्यस्य योक्त्रं परिहृतम् । सर्वेषु वा युक्तेषु ७  
वास्तोष्पत इत्यनुद्रुत्योत्तरया गार्हपत्ये हुत्वावक्षाणानि सम्प्रक्षाप्य पृथगरणीष्वग्नीन्समारोपयते ये धार्यन्ते ८  
उपर्यग्नावरणी धारयञ्जपत्ययं ते योनिरृत्विय इति ९  
अपि वा यजमान एवात्मन्समारोपयते १०  
या ते अग्ने यज्ञिया तनूस्तयेह्यारोहात्मात्मानमच्छा वसूनि कृण्वन्नस्मे नर्या पुरूणि । यज्ञो भूत्वा यज्ञमासीद स्वां योनिं जातवेदो भुव आजायमानः स क्षय एहीति हस्तं प्रताप्य मुखायाहरते ११  
वास उपावरोह जातवेदः ह्पुनस्त्वं देवेभ्यो हव्यं वह नः प्रजानन् । आयुः प्रजां रयिमस्मासु धेह्यजस्रो दीदिहि नो दुरोण इति लौकिकेऽग्नावुपावरोहयति १२  
अरण्योर्वोपावरोह्य मन्थेत् १३  
यदरण्योः समारूढः स्यान्निर्वर्तमान एतं मन्त्रं जपेत् १४  
इत्यष्टाविंशी कण्डिका 
