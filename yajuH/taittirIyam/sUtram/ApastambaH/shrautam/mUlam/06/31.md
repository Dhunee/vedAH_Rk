+++
title = "३१"

+++
यदि नानातन्त्रां श्यामाकेष्टिं कुर्वीत श्यामाकानुद्धर्तवा इति सम्प्रेष्यति १  
तस्याः सप्तदश सामिधेन्यः २  
सद्वन्तावाज्यभागौ । विराजौ संयाज्ये ३  
त्वमग्ने सप्रथा असि जुष्टो होता वरेण्यः । त्वया यज्ञं वितन्वते । सोम यास्ते मयोभुव इति सद्वन्तौ । प्रेद्धो अग्न इमो अग्न इति विराजौ ४  
वासो दक्षिणा दधिमन्थो मधुमन्थो मधुपर्को मधुग्लुन्थो बभ्रुर्वा पिङ्गलः ५  
सिद्धमिष्टिः सन्तिष्ठते ६  
हरितयवशाकशमीधान्यानां नवानां फलानामनिष्टे ऽपि प्राश्ने याथाकामी ७  
वेणुयवानामिष्टिमेके समामनन्ति ८  
वेणुयवेषु पक्वेषु वेणुयवानुद्धर्तवा इति सम्प्रेष्यति ९  
तस्या एतदेव तन्त्रमेषा देवता १०  
आग्नेयी मैत्रावरुणी प्राजापत्या वा ११  
स प्रत्नवदिति द्वे धाय्ये चतस्र आज्यभागयोर्दश हविषां द्वे स्विष्टकृतः १२  
व्रीहिभिरिष्ट्वा व्रीहिभिरेव यजेता यवेभ्यो दर्शपूर्णमासावेवं यवैरा व्रीहिभ्योऽपि वा व्रीहिभिरेवोभत्रैते ह वै सूपचरतमा भवन्तीति बह्वृचब्राह्मणम् १३  
वर्षासु श्यामाकैर्यजेत शरदि व्रीहिभिर्वसन्ते यवैर्यथर्तु वेणुयवैरिति विज्ञायत इति विज्ञायते १४  
इत्येकत्रिंशी कण्डिका 
इत्यष्टमः पटलः 
इति षष्ठः प्रश्नः 