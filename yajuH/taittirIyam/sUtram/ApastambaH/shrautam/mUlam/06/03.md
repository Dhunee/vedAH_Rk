+++
title = "०३"

+++
परिसमूहनेनाग्नीनलङ्कुर्वन्ति १  
पुरस्तादलङ्काराः सायमुपरिष्टादलङ्काराः प्रातः २  
एतद्वा विपरीतम् । उभयतोऽलङ्काराः सायं तथा प्रातरित्येके ३  
अग्ने गृहपते शुन्धस्वेति गार्हपत्यमग्ने वह्ने शुन्धस्वेति दक्षिणाग्निमग्ने सम्राट् शुन्धस्वेत्याहवनीयमग्ने सभ्य शुन्धस्वेति सभ्यमग्ने परिषद्य शुन्धस्वेत्यावसथ्यम् ४  
उदगग्रैः प्रागग्रैश्च दर्भैस्तृणैर्वाग्नीन्परिस्तृणात्यग्निमग्नी वा ५  
खादिरः स्रुवो वैकङ्कत्यग्निहोत्रहवणी बाहुमात्र्यरत्निमात्री वा ६  
प्रसृताकृतिरार्यकृताग्निहोत्रस्थाल्यूर्ध्वकपालाचक्रवर्ता भवति ७  
दक्षिणेन विहारमग्निहोत्री तिष्ठति तां यजमानोऽभिमन्त्रयत इडासि व्रतभृदहं नावुभयोर्व्रतं चरिष्यामि सुरोहिष्यहं नावुभयोर्व्रतं चरिष्यामीड एहि मयि श्रयस्वेर एह्यदित एहि गौरेहि श्रद्ध एहि सत्येन त्वाह्वयामीति ८  
अथ वेदिदेशमभिमृशतीयमसि तस्यास्तेऽग्निर्वत्सः सा मे स्वर्गं च लोकममृतं च धुक्ष्वेति ९  
पूषासीति दक्षिणतो वत्समुपसृज्य प्राचीमावृत्य दोग्ध्युदीचीं प्राचीमुदीचीं वा १०  
न शूद्रो दुह्यात् ११  
असतो वा एष सम्भूतो यच्छूद्रः १२  
दुह्याद्वा १३  
यदेव गार्हपत्येऽधिश्रयति पवयत्येवैनत् १४  
अग्निहोत्रस्थाल्या दोहनेन च दोग्धि १५  
इति तृतीया कण्डिका 
