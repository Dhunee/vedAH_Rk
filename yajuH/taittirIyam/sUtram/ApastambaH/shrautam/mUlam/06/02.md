+++
title = "०२"

+++
अग्ने सम्राडजैकपादाहवनीय दिवः पृथिव्याः पर्यन्तरिक्षाल्लोकं विन्द यजमानाय । पृथिव्यास्त्वा मूर्धन्सादयामि यज्ञिये लोके । यो नो अग्ने निष्ठो योऽनिष्ट्योऽभिदासतादमहं तं त्वयाभिनिदधामीति पुरस्तात्परिक्रम्योदङ्मुखः प्रत्यङ्मुखो वा सायमायतनेऽग्निं प्रतिष्ठापयति । प्राङ्मुखः प्रातः १  
स्वयं यजमान इध्मानाहरति विश्वदानीमाभरन्तो नातुरेण मनसा । अग्ने मा ते प्रतिवेशा रिषामेत्येतया २  
यदग्ने यानि कानि चेत्येताभिः पञ्चभिः प्रतिमन्त्रमग्निषु महत इध्मानादधाति ३  
आहवनीये वर्षिष्ठम् ४  
यथाहितास्तेनानुपूर्व्येणाहवनीयाद्वा प्रक्रम्य ५  
तथाग्निराधेयो यथाहुतिर्न व्यवेयात् ६  
नान्तराग्नी सञ्चरति ७  
यदि पूर्वोऽनुगतः सञ्चर्यम् ८  
पश्चाद्धि स तर्हि गतः ९  
कामं हुते सञ्चर्यमित्येके १०  
नक्तमाहवनीयं धारयति ११  
नित्यो गतश्रियो ध्रियते १२  
नित्यं गार्हपत्यम् १३  
तथान्वाहार्यपचनं यदि मथित्वाहितो भवति १४  
यद्याहार्योऽहरहरेनं दक्षिणत आहरन्ति १५  
उपवसथ एवैनमाहरेयुर्नवावसान एवैनमाहरेयुरिति वाजसनेयकम् १६  
इति द्वितीया कण्डिका 
