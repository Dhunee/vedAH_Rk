+++
title = "१९"

+++
स्रुवेणाज्यसान्नाय्ययोः १  
आनुजावरस्य पूर्वार्धात्प्रथममवदानमवदाय पूर्वार्धे स्रुचो निदध्यात् । मध्यादपरमवदाय पश्चार्धे स्रुचः २  
पूर्वप्रथमान्यवद्येज्ज्येष्ठस्य ज्यैष्ठिनेयस्य यो वा गतश्रीः स्यात् ३  
अपरप्रथमानि कनिष्ठस्य कानिष्ठिनेयस्य यो वानुजावरो यो वा बुभूषेत् ४  
अथ यदि पुरोहितः पुरोधाकामो वा यजेत पूर्वार्धात्प्रथममवदानमवदाय पूर्वार्धे स्रुचो निधाय पूर्वार्धेऽग्नेर्जुहुयात् ५  
अवदानान्यभिघार्य यदवदानानि तेऽवद्यन्विलोमाकार्षमात्मनः । आज्येन प्रत्यनज्म्येनत्तत्त आप्यायतां पुनरिति हविः प्रत्यभिघार्याग्नयेऽनुब्रूह्यग्निं यजेति सम्प्रैषौ ६  
आज्यं प्रश्चोत्यापिदधदिवाप्रक्षिणन्हुत्वाज्येनान्ववश्चोतयति ७  
आघारसम्भेदेनाहुतीः प्रतिपादयति ८  
स्रुच्यमाघारमभिजुहोति पूर्वाम्पूर्वां संहिताम् ९  
यं द्विष्यात्तं व्यृषन्मनसाहुतीर्जुहुयात् १०  
यदा वीतार्चिर्लेलायतीवाग्निरथाहुतीर्जुहोति ११  
आज्यहविरुपांशुयाजः पौर्णमास्यामेव भवति वैष्णवोऽग्नीषोमीयः प्राजापत्यो वा १२  
प्रधानमेवोपांशु १३  
विष्णुं बुभूषन्यजेत १४  
इत्येकोनविंशी कण्डिका 
