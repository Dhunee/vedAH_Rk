+++
title = "१५"

+++
यो ब्रह्मचारी स्त्रियमुपेयात्स गर्दभं पशुमालभेत १  
भूमावकपालं पुरोडाशं श्रपयेत् २  
अप्स्ववदानैश्चरेयुः ३  
रक्षोदेवत्यः स्यान्निरृतिदेवत्यो वा ४  
निरृतिं पाकयज्ञेन यजेत ५  
यस्य हविः क्षायति तं यज्ञं निरृतिर्गृह्णाति । तत्संस्थाप्यान्यद्धविस्तद्दैवतं निर्वपेत् ६  
अथैकेषाम् । यस्य पुरोडाशः क्षायति तं यज्ञं निरृतिर्गृह्णाति । यदुच्छिष्टं स्यात्तेन प्रचरेद्द्वेष्याय तां दक्षिणां हविरुच्छिष्टं च दद्यात् । तमेव निरृत्या ग्राहयतीति विज्ञायते ७  
सर्वदाहे प्रायश्चित्तम् ८  
यदि वावदानेभ्यो न प्रभवेत् ९  
यद्यप्रत्तदैवतं हविर्व्यापद्येतान्यद्धविस्तद्दैवतं निर्वपेत् १०  
तत्र स्रुगादानप्रभृतयो मन्त्रा आवर्तेरन् ११  
यावदन्ते वा व्यापद्येत १२  
यदि प्रत्तदैवतमाज्येन शेषं संस्थापयेत् १३  
यस्य सर्वाणि हवींषि नश्येयुर्दुष्येयुरपहरेयुर्वाज्येनैता देवताः प्रतिसङ्ख्याय यजेत १४  
अथान्यामिष्टिमनुल्बणां तन्वीत । यज्ञो हि यज्ञस्य प्रायश्चित्तिः १५  
अपो व्यापन्नं हविरभ्यवहरतीति विज्ञायते १६  
यदार्याणामभोजनीयं स्यान्न तेन यजेत १७  
यस्य पुरोडाशो दुःशृतस्तद्धविर्यमदैवत्यं यममेव तद्गच्छतीति विज्ञायते । संस्थाप्य तदन्वाहार्यपचने चतुःशरावमोदनं पक्त्वा चतुरो ब्राह्मणान्भोजयेत् १८  
तेषां भार्गवः प्राशितॄणामेकः स्यात् १९  
योऽदक्षिणेन यज्ञेन यजेत स यज्ञः प्रक्षामोऽनायुः । उर्वरां दद्यात् २०  
यद्यादिष्टां दक्षिणामन्तरियादुर्वरा प्रतिष्ठिता देया । सा प्रायश्चित्तिः २१  
यद्यभागां देवतामावाहयेदाज्येनैनां यथोढां यजेत । पुरस्ताद्वा स्विष्टकृतः २२  
यदि भागिनीं नावाहयेद्यत्र स्मरेत्तदुपोत्थाय मनसावाह्य यद्वो देवा अतिपादयानीत्याहुतिं जुहुयात् २३  
इति पञ्चदशी कण्डिका 
