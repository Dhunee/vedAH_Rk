+++
title = "०१"

+++
श्रुतिलक्षणं प्रायश्चित्तं विध्यपराधे विधीयते १  
एकस्मिन्दोषे श्रूयमाणानि प्रायश्चित्तानि समभ्युच्चीयेरन्नर्थान्तरत्वात् २  
जपो होम इज्या च ३  
दोषनिर्घातार्थानि भवन्ति ४  
अनन्तरं दोषात्कर्तव्यानि ५  
निर्हृते दोषे पुनः कृत्स्नं कर्म ६  
तस्य नावचनात्पुनःप्रयोगः ७  
तुभ्यं ता अङ्गिरस्तमेत्यन्वाहिताग्निः प्रयास्यञ्जुहुयात् ८  
पृथगरणीष्वग्नीन्समारोप्य प्रयाति ९  
यत्र वसेत्तदेतामिष्टिं संस्थापयेत् १०  
यद्यन्वाहिताग्नेराहवनीयोऽनुगच्छेदन्वग्निरुषसामग्रमख्यदित्यन्यं प्रणीय भूरित्युपस्थाय यो अग्निं देववीतये हविष्माँ आविवासति । तस्मै पावक मृडय स्वाहेति पूर्णं स्रुवं सर्वप्रायश्चित्तं हुत्वेदं विष्णुर्विचक्रम इत्याहुतिं जुहुयात् ११  
जपेदित्येके १२  
मनसा व्रतोपायनीयं यजुर्जपेत् १३  
यः कश्चनानुगच्छेदेतदेव प्रणयनवर्जमावर्तेत १४  
मन्थेद्गार्हपत्यम् १५  
याप्रकृतिर्दक्षिणाग्नेः १६  
यद्याहिताग्नेरग्निरपक्षायेदा शम्यापरासात्परि वाजपतिः कविरग्निरिति त्रिः प्रदक्षिणं परिक्रम्य तं सम्भरेदिदं त एकं पर उत एकं तृतीयेन ज्योतिषा संविशस्व । संवेशनस्तनुवै चारुरेधि प्रिये देवानां परमे जनित्र इति १७  
यदि परस्तरामपक्षायेदनुप्रयायावस्येत् १८  
तदग्नये पथिकृते पुरोडाशमष्टाकपालं निर्वपेत् १९  
पथोऽन्तिकाद्बर्हिराहरेत् २०  
अनड्वान्दक्षिणा । सिद्धमिष्टिः सन्तिष्टते २१  
ततः श्वोभूते गृहेषु प्रत्यवस्यति २२  
यस्य हविषे वत्सा अपाकृता धयेयुस्तत्स्थाने वायव्यां यवागूं निर्वपेत् २३  
अथोत्तरस्मै हविषे वत्सानपाकृत्योपवसेत् २४  
यस्य सायं दुग्धं हविरार्तिमार्छतीन्द्राय व्रीहीन्निरुप्योपवसेत् २५  
यत्प्रातः स्यात्तच्छृतं कुर्यात् २६  
अथेतर ऐन्द्रः पुरोडाशः स्यात् २७  
तस्य प्रातर्दोहेन समवदाय प्रचरेत् २८  
एतदेव प्रातर्दोह आर्तिगते प्रायश्चित्तम् २९  
सायं दोहेनास्य समवदाय प्रचरेत् ३०  
यस्योभौ दोहावार्तिमार्छेयातामाग्नेयमष्टाकपालं निर्वपेदैन्द्रं पञ्चशरावमोदनम् ३१  
अग्निं पुरोडाशेन यजेत । इन्द्रं पञ्चशरावेण ३२  
पञ्चशरावेण वोभे देवते यजेत ३३  
अथोत्तरस्मै हविषे वत्सानपाकृत्योपवसेत् ३४  
इति प्रथमा कण्डिका 
