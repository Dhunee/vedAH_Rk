+++
title = "०४"

+++
अर्चिरसीति प्रथमम् । शोचिरसीति द्वितीयम् । ज्योतिरसि तपोऽसीति तृतीयम् १  
तूष्णीमितराण्यन्ववधाय लोहितपचनीयैः सम्भारैः प्रच्छाद्य गार्हपत्ये मुञ्जानादीप्योपोषत्यर्चिषे त्वेत्येतैः प्रतिमन्त्रं प्रतिदिशम् २  
अपि वा सर्वैः सर्वतः ३  
पच्यमानान्मैत्र्योपचरत्यभीमं महिना दिवमिति ४  
उत्तरया वा ५  
पक्वेषु सिद्ध्यै त्वेति घृष्टी आदाय भस्मापोह्य प्रथमकृतं महावीरं शफाभ्यां परिगृह्योद्वासयति ६  
देवस्त्वा सवितोद्वपत्वित्युद्वास्यापद्यमानः पृथिव्यामाशा दिश आपृणेत्युत्तरतः सिकतासु प्रतिष्ठाप्य सूर्यस्य त्वा चक्षुषान्वीक्ष इत्यनुवीक्षते ७  
एवं द्वितीयं तृतीयं चोद्वासयति । तूष्णीमितराणि ८  
अथैनान्प्रदक्षिणं सिकताभिः पर्यूहतीदमहममुमामुष्यायणं विशा पशुभिर्ब्रह्मवर्चसेन पर्यूहामीति । विशेति राजन्यस्य । पशुभिरिति वैश्यस्य ९  
अथैनान्प्रभूतेनाजापयसा छृणत्ति । गायत्रेण त्वा छन्दसा छृणद्मीत्येतैस्त्रिभिस्त्रिभिरेकैकम् १०  
अपि वा सर्वैरेकैकम् । तूष्णीमितराणि ११  
अथैनान्पृष्णाजिन उपनह्यासजति देव पुरश्चर सघ्यासं त्वेति १२  
उपरिष्टात्काल एष मन्त्रो भवतीत्यपरम् १३  
इति चतुर्थी कण्डिका 
इति प्रथमः पटलः
