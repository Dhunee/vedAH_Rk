+++
title = "०५"

+++
 
प्रवर्ग्येण प्रचरिष्यन्तः संवृण्वन्ति द्वाराणि १  
परिश्रयन्ति पत्न्याः २  
पश्चाद्धोतोपविशति । पुरस्तादध्वर्युः । दक्षिणतो ब्रह्मा यजमानः प्रस्तोता च । उत्तरतः प्रतिप्रस्थाताग्नीध्रश्च ३  
मदन्तीरुपस्पृश्य प्रथमेनानुवाकेन शान्तिं कृत्वाग्रेण गार्हपत्यं दर्भान्संस्तीर्य तेषु महावीरानुपावहरति देव पुरश्चर सघ्यासं त्वेति ४  
उपरिष्टात्काल एष मन्त्रो भवतीत्य परम् ५  
अत्रैव सर्वं परिघर्म्यम् ६  
अथौदुम्बराणि । सम्राडासन्दीं नितराम् । राजासन्द्या वर्षीयसीमेके समामनन्ति । मौञ्जीभी रज्जुभिरेकसराभिर्व्युताम् ७  
चतस्रः स्रुचः ८  
द्वे अनिष्टुब्धे ९  
निष्टुब्धयोर्वर्षीयस्युपयमनी प्रोक्षणीधान्याः १०  
स्रुवौ शफौ महावीरसम्मिताव्रस्खौ धृष्टी मेथीं मयूखान्षट् शकलान्काण्डकीं च समिधं त्रयोदश वैकङ्कतान्परिधीन्वैकङ्कतानि घर्मेन्धनानि । खादिराणि पालाशान्यौदुम्बराण्यर्कमयाणि कार्ष्मर्यमयाणि वैणवानि शमीमयानि वा ११  
त्रीणि कार्ष्णाजिनानि धवित्राणि शुक्लकृष्णलोमानि १२  
तेषां वैणवा दण्डा बाहुमात्रा भवन्तीति विज्ञायते १३  
औदुम्बरदण्डानीत्यपरम् १४  
द्वौ रुक्मौ रजतसुवर्णौ १५  
शतमानौ भवतः १६  
अथ मौञ्जानि १७  
वेदौ १८  
तयोरन्यतरः परिवासितः १९  
अभिधानीं निदाने त्रीणि विशाखदामानि प्रभूतान्मुञ्जप्रलवान् । रौहिणयोः पिष्टान्यफलीकृतानाम् । खरेभ्यः सिकताः । मौञ्जे पवित्रे । दर्भमये इत्यपरम् २०  
प्रोक्षणीनामावृता प्रोक्षणीः संस्कृत्य ब्रह्माणमामन्त्रयते २१  
इति पञ्चमी कण्डिका 
