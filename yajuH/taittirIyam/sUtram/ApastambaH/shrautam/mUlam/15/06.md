+++
title = "०६"

+++
ब्रह्मन्प्रवर्ग्येण प्रचरिष्यामः । होतर्धर्ममभिष्टुहि । अग्नीद्रौहिणौ पुरोडाशावधिश्रय । प्रतिप्रस्थातर्विहर । प्रस्तोतः सामानि गायेति १  
यजुर्युक्तं सामभिराक्तखमित्युपांशूक्त्वोमिन्द्रवन्तः प्रचरतेत्युच्चैरनुजानाति २  
प्रचरतेति वा ३  
यमाय त्वा मखाय त्वेति सर्वं परिघम्यमभिपूर्वं त्रिः प्रोक्षति ४  
प्रोक्षितानि व्यायातयति ५  
अधिश्रयत्याग्नीध्रो रौहिणौ पुरोडाशौ तूष्णीमुपचरितौ ६  
एतस्मिन्काले प्रतिप्रस्थाता दर्विहोमसंस्कारेणाज्यं संस्करोति ७  
नैतस्य संस्कारो विद्यत इत्यपरम् ८  
अत्र दध्यधिश्रयति ९  
अथैतां सम्राडासन्दीमादायाग्रेणाहवनीयं पर्याहृत्य पुरस्ताद्राजासन्द्याः सादयति १०  
तस्यां कृष्णाजिनं प्राचीनग्रीवमुत्तरलोमास्तीर्य तस्मिन्नप्रचरणीयौ महावीरावुपावहरति देव पुरश्चर सघ्यासं त्वेति ११  
उपरिष्टात्काल एष मन्त्रो भवतीत्यपरम् १२  
अथैतां मेथीं मयूखान्विशाखदामानीत्यादायाग्रेण होतारं जघनेन गार्हपत्यं दक्षिणया द्वारोपनिर्हृत्य दक्षिणेन दक्षिणं द्वारं मेथीं निहन्ति होतुः समीक्षायै १३  
एतस्यैव द्वारस्य पूर्वस्यै द्वार्यायै दक्षिणतो वत्साय शङ्कुम् १४  
एतस्यैवापरस्यै द्वार्यायै दक्षिणतोऽजाया अभ्यन्तरम् १५  
उत्तरतो बर्कराय १६  
तेषु विशाखदामानि व्यायातयति १७  
तान्येव व्यायातितानि भवन्त्योद्वासनात् १८  
तैरेनान्काले बध्नन्ति १९  
ततः खरानुपवपति २०  
उत्तरेण गार्हपत्यमेकम् । उत्तरेणाहवनीयमेकम् २१  
उत्तरपूर्वं द्वारं प्रत्युच्छिष्टखरं करोति बाह्यतो निःषेचनवन्तम् २२  
उत्तरेणाहवनीयं शृतदध्यासादयति २३  
इति षष्ठी कण्डिका 
