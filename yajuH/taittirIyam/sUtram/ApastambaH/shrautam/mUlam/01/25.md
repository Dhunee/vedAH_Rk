+++
title = "२५"

+++
समानजातीयेन कर्मणैकैकमपवर्जयति १  
यानि विभवन्ति सकृत्तानि क्रियन्ते २  
उरु प्रथस्वोरु ते यज्ञपतिः प्रथतामिति पुरोडाशं प्रथयन्सर्वाणि कपालान्यभिप्रथयति ३  
अतुङ्गमनपूपाकृतिं कूर्मस्येव प्रतिकृतिमश्वशफमात्रं करोति ४  
यावन्तं वा मन्यते ५  
तं न सत्रा पृथं करोतीत्येके ६  
त्वचं गृह्णीष्वेत्यद्भिः श्लक्ष्णीकरोत्यनतिक्षारयन् ७  
अन्तरितं रक्षोऽन्तरिता अरातय इति सर्वाणि हवींषि त्रिः पर्यग्नि कृत्वा देवस्त्वा सविता श्रपयत्वित्युल्मुकैः परितपति ८  
अग्निस्ते तनुवं मातिधागिति दर्भैरभिज्वलयति ज्वालैर्वा ९  
अविदहन्तः श्रपयतेति वाचं विसृजते १०  
आग्नीध्रो हवींषि सुशृतानि करोति ११  
सं ब्रह्मणा पृच्यस्वेति वेदेन पुरोडाशे साङ्गारं भस्माध्यूहति १२  
अत्र वा वाचं विसृजेत् १३  
अङ्गुलिप्रक्षालनं पात्रीनिर्णेजनं चोल्मुकेनाभितप्य स्फ्येनान्तर्वेदि तिस्रो लोखा लिखति प्राचीरुदीचीर्वा १४  
तास्वसंस्यन्दयंस्त्रिर्निनयति प्रत्यगपवर्गमेकताय स्वाहेत्येतैः प्रतिमन्त्रम् १५  
निनीय वाभितपेदभितपेत् १६  
इति पञ्चविंशी कण्डिका 
इति प्रथमः प्रश्नः 