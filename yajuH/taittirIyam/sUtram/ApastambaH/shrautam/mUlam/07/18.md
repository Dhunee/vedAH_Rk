+++
title = "१८"

+++
 
ततः प्रतिप्रस्थाता पत्नीमुदानयति १  
नमस्त आतानेति पत्न्यादित्यमुपतिष्ठते २  
अनर्वा प्रेहीति प्राचीमुदानयत्यनुमन्त्रयत इत्येके ३  
आपो देवीः शुद्धायुव इति चात्वाले पत्न्यपोऽवमृशत्यृत्विजो यजमानश्च ४  
न पत्नीत्येके ५  
अद्भिः पशोः सर्वान्प्राणानाप्याययति ६  
सर्वाण्यङ्गान्यध्वर्युरभिषिञ्चति पत्न्याप्याययति । एतद्वा विपरीतम् । वाक्त आप्यायतामित्येतैर्यथालिङ्गम् ७  
या ते प्राणाञ्छुग्जगामेति हृदयदेशम् ८  
मेढ्रं त आप्यायतामिति मेढ्रम् ९  
शुद्धाश्चरित्रा इति पादान् १०  
एकैकमाप्याय्य जपति शमद्भ्य इति पुरा स्तोकानां भूमेः प्रापणात् ११  
शमोषधीभ्यः शं पृथिव्या इति भूम्यां शेषं निनीयौषधे त्रायस्वैनमित्युपाकरणयोरवशिष्टं दक्षिणेन नाभिमन्तर्धाय स्वधिते मैनं हिंसीरिति स्वधितिना पार्श्वतस्तिर्यगाच्छति १२  
बर्हिषोऽग्रं सव्येन पाणिनादत्ते १३  
अथ मध्यं यत आच्छ्यति तदुभयतो लोहितेनाङ्क्त्वा रक्षसां भागोऽसीत्युत्तरमपरमवान्तरदेशं निरस्याथैनत्सव्येन पदाभितिष्ठतीदमहं रक्षोऽवबाध इदमहं रक्षोऽधमं तमो नयामीति १४  
इत्यष्टादशी कण्डिका 
