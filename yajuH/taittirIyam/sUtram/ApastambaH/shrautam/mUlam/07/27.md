+++
title = "२७"

+++
प्रथमेनाद्यांश्चतुरो दशमं च । द्वितीयेन प्राग्वनस्पतेः । उत्तमेन शेषम् १  
उत्तरयोर्विकारेषुभौ होतारं चोदयतोऽध्वर्युर्मैत्रावरुणश्च यजेति २  
अत्र स्वरोरञ्जनमेके समामनन्ति ३  
प्रत्याक्रम्य जुह्वां स्वरुमवधायानूयाजान्ते जुहोति द्यां ते धूमो गच्छत्वन्तरिक्षमर्चिः पृथिवीं भस्मना पृणस्व स्वाहेति ४  
समानमा प्रत्याश्रावणात् ५  
सूक्तवाकप्रैषो विक्रियते ६  
तं मैत्रावरुणो ब्रूयादग्निमद्य होतारमवृणीतेति ७  
ध्रुवावर्जं चतसृभिः परिधीनभिजुहोति ८  
दक्षिणेन विहारं जाघनीं हृत्वा तया पत्नीः संयाजयन्ति ९  
आज्येन सोमत्वष्टाराविष्ट्वोत्तानायै जाघन्यै देवानां पत्नीभ्योऽवद्यति । नीच्या अग्नये गृहपतये १०  
उत्तानायै होत्र इडामवद्यति नीच्या अग्नीधे ११  
तां पत्न्यै प्रयच्छति तां साध्वर्यवेऽन्यस्मै वा ब्राह्मणाय १२  
बाहुं शमित्रे १३  
तं स ब्राह्मणाय यद्यब्राह्मणो भवति १४  
यज्ञ यज्ञं गच्छेति त्रीणि समिष्टयजूंषि हुत्वानुपस्पृशन्हृदयशूलमुदङ् परेत्यासञ्चरेऽप उपनिनीय शुष्कार्द्रयोः संधावुद्वासयति शुगसीति द्वेष्यं मनसा ध्यायन् १५  
सुमित्रा न आप ओषधय इति तस्मिंश्चात्वाले वा सहपत्नीका मार्जयित्वा धाम्नोधाम्नो राजन्नुदुत्तममित्यादित्यमुपस्थायैधोऽस्येधिषीमहीत्याहवनीये समिध आधायापो अन्वचारिषमित्युपतिष्ठन्ते १६  
इति सप्तविंशी कण्डिका 
