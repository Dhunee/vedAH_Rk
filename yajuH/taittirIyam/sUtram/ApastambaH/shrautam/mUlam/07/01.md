+++
title = "०१"

+++
सर्वांल्लोकान्पशुबन्धयाज्यभिजयति १  
तेन यक्ष्यमाणोऽमावास्यायां पौर्णमास्यां वा षड्ढोतारं मनसानुद्रुत्याहवनीये सग्रहं जुहोति सूर्यं ते चक्षुरिति २  
आग्नावैष्णवमेकादशकपालं निर्वपति ३  
अग्न्यन्वाधानस्य प्रत्याम्नायो भवति ४  
सिद्धमिष्टिः सन्तिष्ठते ५  
धारयत्याहवनीयम् ६  
उरु विष्णो विक्रमस्वेति स्रुवेणाहवनीये यूपाहुतिं जुहोति ७  
स्रुचा वा चतुर्गृहीतेन ८  
न दीक्षितस्य जुहुयात् ९  
वैष्णवीमृचमनूच्याच्छेत्यः १०  
जुहुयाद्वा ११  
यूपसकाशे वाग्निं मथित्वा तस्मिञ्जुहुयात् १२  
स्रुवमाज्यशेषं चाध्वर्युरादत्ते । तक्षा शस्त्रम् १३  
यत्र यूपस्तद्यन्ति १४  
यूप्या वृक्षाः पलाशखदिरबिल्वरौहीतकाः १५  
पालाशं तेजस्कामो यज्ञकामो वा । खादिरं स्वर्गकामो वीर्यकामो वा । बैल्वमन्नाद्यकामो ब्रह्मवर्चसकामो वा । रौहीतकं प्रजाकामश्चक्षुष्कामो वा १६  
समे जातमशाखाजं बहुपर्णशाखमप्रतिशुष्काग्रमसुषिरमव्यावृत्तमघूर्णमृजुमूर्ध्वमूर्ध्वशकलमग्र ईषदुपावनतं प्रागुदक् प्रत्यग्वौपनतम् १७  
यं कामयेताप्रतिष्ठितः स्यादित्युक्तम् १८  
अतिक्रम्य यूप्यान्यं जोषयते तमभिमन्त्रयते १९  
इति प्रथमा कण्डिका 
