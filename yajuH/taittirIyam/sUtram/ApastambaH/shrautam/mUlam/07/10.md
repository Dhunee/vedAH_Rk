+++
title = "१०"

+++
यूपायाज्यमानायानुब्रूहीति सम्प्रेष्यत्यज्यमानायानुब्रूह्यञ्ज्मो यूपमनुब्रूहीति वा १  
अथैनमसंस्कृतेनाज्येन यजमानोऽग्रतः शकलेनानक्ति २  
ऐन्द्रमसीति चषालमक्त्वा सुपिप्पलाभ्यस्त्वौषधीभ्य इति प्रतिमुच्य देवस्त्वा सविता मध्वानक्त्विति स्रुवेण सन्ततमविच्छिन्दन्नग्निष्ठामश्रिमनक्त्योपरात् ३  
रशनादेशे त्रिः सर्वतो यूपं सम्मृशति ४  
अञ्जनादि यूपं यजमानो नोत्सृजात्या परिव्ययणात् ५  
यूपायोच्छ्रीयमाणायानुब्रूहीति सम्प्रेष्यत्युच्छ्रीयमाणायानुब्रूहीति वा ६  
उद्दिवं स्तभानान्तरिक्षं पृणेत्युच्छ्रयति ७  
ते ते धामानीत्यवटेऽवदधाति ८  
विष्णोः कर्माणि पश्यतेति द्वाभ्यामाहवनीयेनाग्निष्ठां सम्मिनोति ९  
यं कामयेत तेजसैनमित्युक्तम् १०  
अग्रमाहवनीयमुपनतं यूपस्यावनतं मूलम् ११  
अनाविरुपरं कृत्वा ब्रह्मवनिं त्वा क्षत्रवनिमिति प्रदक्षिणं पांसुभिः पर्यूह्य ब्रह्म दृंह क्षत्रं दृंहेति मैत्रावरुणदण्डेन समं भूमिपरिदृंहणं कृत्वा १२  
इति दशमी कण्डिका 
