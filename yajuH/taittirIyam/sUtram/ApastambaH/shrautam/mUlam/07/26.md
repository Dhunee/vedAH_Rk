+++
title = "२६"

+++
अत्रेडाया निरवदानमेके समामनन्ति १  
अवान्तरेडामवद्यति २  
मेद उपस्तीर्य मेदसाभिघारयति ३  
यं कामयेतापशुः स्यादित्यमेदस्कं तस्मा इत्युक्तम् ४  
उपहूतां मैत्रावरुणषष्ठा भक्षयन्ति । प्रतिप्रस्थाता सप्तमः ५  
वनिष्ठुमग्नीधे षडवत्तं सम्पादयति ६  
अध्यूध्नीं होत्रे हरति ७  
अग्नीदौपयजानङ्गारानाहरोपयष्टरुपसीद ब्रह्मन्प्रस्थास्यामः समिधमाधायाग्नीत्परिधींश्चाग्निं च सकृत्सकृत्सम्मृड्ढीति सम्प्रेष्यति ८  
आग्नीध्रादौपयजानङ्गारानाहरति । होत्रीय उपयजति ९  
शामित्रान्निरूढपशुबन्ध उत्तरस्यां वेदिश्रोण्याम् १०  
गुदकाण्डमेकादशधा तिर्यक् छित्त्वासम्भिन्दन्नपर्यावर्तयन्ननूयाजानां वषट्कृतेवषट्कृत एकैकं गुदकाण्डं प्रतिप्रास्थाता हस्तेन जुहोति समुद्रं गच्छ स्वाहेत्येतैः प्रतिमन्त्रम् ११  
सर्वाणि हुत्वाद्भ्यस्त्वौषधीभ्य इति बर्हिषि लेपं निमृज्य मनो मे हार्दि यच्छेति जपति । पृषदाज्यं जुह्वामानीय पृषदाज्यधानीमुपभृतं कृत्वा तेनैकादशानूयाजान्यजति १२  
देवेभ्यः प्रेष्येति प्रथमं सम्प्रेष्यति । प्रेष्य प्रेष्येतीतरान् १३  
तान्यजमानः प्राकृतैरनुमन्त्रयते १४  
इति षड्विंशी कण्डिका 
