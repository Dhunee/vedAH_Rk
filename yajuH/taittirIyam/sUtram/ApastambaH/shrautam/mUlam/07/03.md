+++
title = "०३"

+++
मूलतोऽतष्टमुपरम् १  
अष्टाश्रिरनुपूर्वोऽग्रतोऽणीयान्प्रज्ञाताग्निष्ठाश्रिरस्थूलो ऽनणुः २  
अवतक्षणानां स्वरुरधिमन्थनश्च शकलः ३  
अग्राच्चषालं पृथमात्रमष्टाश्रिमध्ये सन्नतम् ४  
यं कामयेतान्योऽस्य लोकमभ्यारोहेदिति तस्यान्यवृक्षस्य स्वरुचषाले कुर्यात् ५  
यावदुत्तममङ्गुलिकाण्डं तावदूर्ध्वं चषालाद्यूपस्यातिरिक्तं द्व्यङ्गुलं त्र्यङ्गुलं चतुरङ्गुलं वा ६  
रथमात्री निरूढपशुबन्धस्य वेदिः ७  
अक्षसम्मिता पश्चात्तिर्यगीषया प्राची विपथयुगेन पुरस्ताद्यावता वा बाह्ये छिद्रे ८  
अरत्निर्भिर्वा चतुर्भिः पश्चात् षड्भिः प्राची त्रिभिः पुरस्तात् ९  
तां वेदं कृत्वा दर्शपूर्णमासवत्सन्नमनवर्जं प्रागुत्तरात्परिग्राहात्कृत्वापरेण यूपावटदेशं सञ्चरमवशिष्य वेद्यामुत्तरवेदिं दशपदां सोमे करोति १०  
अंहीयसीं पुरस्तादित्येके ११  
तां युगेन यजमानस्य वा पदैर्विमाय शम्यया परिमिमीते १२  
शम्यामात्री निरूढपशुबन्धस्योत्तरवेदिः १३  
शम्यां पुरस्तादुदगग्रां निधाय स्फ्येनोदीचीमभ्यन्तरमुपलिखति वित्तायनी मेऽसीति । एवं दक्षिणतः प्राचीं तिक्तायनी मेऽसीति । पश्चादुदीचीमवतान्मा नाथितमिति । उत्तरतः प्राचीमवतान्मा व्यथितमिति १४  
इति तृतीया कण्डिका 
इति प्रथमः पटलः
