+++
title = "१९"

+++
इषे त्वेति वपामुत्खिद्य घृतेन द्यावापृथिवी प्रोर्ण्वाथामिति वपया द्विशूलां प्रच्छाद्योर्जे त्वेति तनिष्ठेऽन्तत एकशूलयोपतृणत्ति १  
देवेभ्यः कल्पस्वेत्यभिमन्त्र्य देवेभ्यः शून्धस्वेत्यद्भिरवोक्ष्य देवेभ्यः शूम्भस्वेति स्वधितिना वपां निमृज्याच्छिन्नो रायः सुवीर इन्द्राग्निभ्यां त्वा जुष्टामुत्कृन्तामीत्युत्कृन्तति २  
मुष्टिना शमिता वपोद्धरणमपिधायास्त आ वपाया होमात् ३  
प्रत्युष्टं रक्षः प्रत्युष्टा अरातय इति शामित्रे वपां प्रतितप्य नमः सूर्यस्य सन्दृश इत्यादित्यमुपस्थायोर्वन्तरिक्षमन्विहीत्यभिप्रव्रजति ४  
उल्मुकैकदेशमादायाग्नीध्रः पूर्वः प्रतिपद्यते ५  
वपाश्रपणी पुनरन्वारभते यजमानः ६  
उल्मुकैकदेशमाहवनीये प्रत्यपिसृजति ७  
निर्दग्धं रक्षो निर्दग्धा अरातय इत्याहवनीयस्यान्तमेऽङ्गारे वपां निकूड्यान्तरा यूपमाहवनीयं च दक्षिणातिहृत्य प्रतिप्रस्थात्रे प्रयच्छति ८  
तां दक्षिणत आसीनः प्रतिप्रस्थाताहवनीये श्रपयति ९  
इत्येकोनविंशी कण्डिका 
