+++
title = "१३"

+++
अग्नये मथ्यमानायानुब्रूहीति सम्प्रेष्यति । मथ्यमानायानुब्रूहीति वा १  
प्रथमायां त्रिरनूक्तायां त्रिः प्रदक्षिणमग्निं मन्थति । गायत्रं छन्दोऽनुप्रजायस्वेति प्रथमं त्रैष्टुभमिति द्वितीयं जागतमिति तृतीयम् २  
ततो यथा प्राशु मन्थति ३  
यदि मथ्यमानो न जायेत राक्षोघ्नीरनुब्रूयात् ४  
जातायानुब्रूहीति जाते सम्प्रेष्यति । प्रह्रियमाणायेति प्रहरन् ५  
भवतं नः समनसावित्यग्रेणोत्तरं परिधिमाहवनीये प्रहरति सन्धिना वा ६  
अग्नावग्निश्चरति प्रविष्ट इति प्रहृत्य स्रुवेणाभिजुहोति ७  
सावित्रेण रशनामादाय पशोर्दक्षिणे बाहौ परिवीयोर्ध्वमुत्कृष्यर्तस्य त्वा देवहविः पाशेनारभ इति दक्षिणेऽर्धशिरसि पाशेनाक्ष्णया प्रतिमुच्य धर्षा मानुषानित्युत्तरतो यूपस्य नियुनक्ति ८  
दक्षिणत ऐकादशिनान् ९  
अद्भ्यस्त्वौषधीभ्यः प्रोक्षामीति प्रोक्षति १०  
अपां पेरुरसीति पाययति ११  
स्वात्तं चित्सदेवं हव्यमापो देवीः स्वदतैनमित्युपरिष्टादधस्तात्सर्वतश्च प्रीक्ष्य वेदं निधाय सामिधेनीभ्यः प्रतिपद्यते १२  
इति त्रयोदशी कण्डिका 
इति चतुर्थः पटलः
