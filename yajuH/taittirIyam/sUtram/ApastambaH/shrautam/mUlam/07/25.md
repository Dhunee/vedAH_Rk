+++
title = "२५"

+++
 
अपां त्वौषधीनां रसं गृह्णामीति वसाहोमहवन्यां वसाहोमं गृह्णाति १  
स्वधितिना धारां छिनत्ति २  
द्विः पञ्चावत्तिनः ३  
श्रीरसीति पार्श्वेन वसाहोमं प्रयौति ४  
वातस्य त्वा ध्रज्या इति तेनैवापिदधाति । स्वधितिना वा प्रयौति । स्वधितिनापिदधातीत्येके ५  
अथ यन्न शीर्ष्णोऽवद्यति नांसयोर्नाणूकस्य नापरसक्थ्योरनवदानीयानि ६  
तानि शृतैः सन्निधाय सम्मृशत्यैन्द्रः प्राणो अङ्गेअङ्ग इति ७  
अथ हविषा प्रचरति ८  
इन्द्राग्निभ्यां छागस्य हविषोऽनुब्रूहीन्द्राग्निभ्यां छागस्य हविषः प्रेष्येति सम्प्रैषौ ९  
याज्याया अर्धर्चे प्रतिप्रस्थाता वसाहोमं जुहोति घृतं घृतपावानः पिबतेति १०  
उद्रेकेण दिशः प्रदिश इति प्रतिदिशं जुहोति । मध्ये पञ्चमेन ११  
प्राञ्चमुत्तमं संस्थाप्य नमो दिग्भ्य इत्युपतिष्ठते १२  
वषट्कृते जुहोति १३  
अत्र वा दिशः प्रति यजेत् । उपरिष्टाद्वा वनस्पतेः स्विष्टकृतो वा १४  
प्रत्याक्रम्य जुह्वामुपस्तीर्य सकृत्पृषडाज्यस्योपहत्य द्विरभिघार्य वनस्पतये नुब्रूहि वनस्पतये प्रेष्येति सम्प्रैषौ । वषट्कृते जुहोति १५  
स्विष्टकृद्वद्यजमानोऽनुमन्त्रयते १६  
उपर्याहवनीये जुह्वामौपभृतानि विपर्यस्यन्नाहाग्नये स्विष्टकृते ऽनुब्रूह्यग्नये स्विष्टकृते प्रेष्येति सम्प्रैषौ १७  
वषट्कृते हुत्वा प्रत्याक्रम्यायतने स्रुचौ सादयति १८  
इति पञ्चविंशी कण्डिका 
