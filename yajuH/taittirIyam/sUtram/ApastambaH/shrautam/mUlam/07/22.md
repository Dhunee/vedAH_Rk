+++
title = "२२"

+++
पशुपुरोडाशस्य पात्रसंसादनादि कर्म प्रतिपद्यते १  
यथार्थं पात्रयोगः २  
निर्वपणकाले व्रीहिमयं पशुपुरोडाशं निर्वपत्येकादशकपालं द्वादशकपालं वा ३  
हविष्कृता वाचं विसृज्य पशुं विशास्ति ५  
हृदयं जिह्वा वक्षो यकृद्वृक्यौ सव्यं दोरुभे पार्श्वे दक्षिणा श्रोणिर्गुदतृतीयमिति दैवतानि । दक्षिणं दोः सव्या श्रोणिर्गुदतृतीयमिति सौविष्टकृतानि । क्लोमानं लीहानं पुरीततं वनिष्ठुमध्यूध्नीं मेदो जाघनीमित्युद्धरति ६  
गुदं मा निर्व्लेषीरिति सम्प्रेष्यति ७  
मा विपर्यास्त इत्यर्थो भवति ८  
उदक् पवित्रे कुम्भ्यां पशुमवधाय शूले प्रणीक्ष्य हृदयं शामित्रे श्रपयति ९  
अवहननादि कर्म प्रतिपद्यते १०  
वपया प्रचर्य पुरोडाशेन प्रचरति । शृते वा पशौ ११  
इन्द्राग्निभ्यां पुरोडाशस्यानुब्रूहीन्द्राग्निभ्यां पुरोडाशस्य प्रेष्येति सम्प्रैषौ । इन्द्राग्निभ्यां पुरोडाशस्यावदीयमानस्यानुब्रूहीन्द्राग्निभ्यां पुरोडाशस्य प्रेष्येति वा १२  
अग्नयेऽनुब्रूह्यग्नये प्रेष्येति स्विष्टकृतः सम्प्रैषौ १३  
इति द्वाविंशी कण्डिका 
