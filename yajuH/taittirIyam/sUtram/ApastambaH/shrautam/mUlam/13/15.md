+++
title = "१५"

+++
नोपस्थ आसीत । यदुपस्थ आसीत पण्डकः स्यात् १  
होतृचमसमुख्यांश्चमसानुन्नयन्सर्वं राजानमुन्नीय दशाभिः कलशौ मृष्ट्वा न्युब्जति २  
यज्ञायज्ञियस्य स्तोत्रमुपाकरोति ३  
ज्वलयन्ति धिष्णियान् ४  
सकर्णप्रावृता अवकर्णप्रावृता वा यज्ञायज्ञियेन स्तुवते ५  
ये प्रसृप्ताः स्युस्ते सर्वेऽग्निष्टोममुपगायेयुः ६  
सप्तहोतारं यजमानो व्याचष्टे ७  
विश्वस्य ते विश्वावत इति हिङ्कारमनूद्गात्रा पत्नीं सङ्ख्यापयति । आ तिसृभ्यः स्तोत्रियाभ्योऽगन्देवानिति च ८  
पत्न्यप उपप्रवर्तयति दक्षिणेनोरुणा नग्नेन प्राचीरुदीचीर्वोरुभ्यामन्तरतः ९  
ऊर्वोरुपप्रवर्तयेदित्येके १०  
उपरि दूरमुदूहेदा वक्षणानामाविष्कर्तोः । अह्रीतमुख्यस्या जायत इति विज्ञायते ११  
अभ्यग्र आग्निमारुतं प्रतिगृणाति १२  
आपो हि ष्ठा मयोभुव इत्यभिज्ञायापो विषिञ्चन्प्रतिगृणाति १३  
स्वादुष्किलायं मधुमाँ उतायमित्यभिज्ञायोभयतो मोदं प्रतिगृणाति मदा मोद इव मोदा मोद इवेत्या व्याहावात् १४  
सादनादि ध्रुवस्य न यजमानो मूत्रं करोत्यावनयनात् १५  
इति पञ्चदशी कण्डिका 
