+++
title = "२५"

+++
अथ सवानां व्याख्यातो बृहस्पतिसवः १  
वैश्यः पुष्टिकामः २  
आग्नेयादीनि सप्त हवींषि निर्वपति ३  
पृश्निः पष्ठौही मारुत्यालभ्यते ४  
तस्याः पुरस्तात्स्विष्टकृतो यजमानायतन ऋषभचर्म प्राचीनग्रीवमुत्तरलोमास्तीर्य तस्मिन्नासीनं यजमानं दध्नाभिषिञ्चति ५  
ब्राह्मणो ब्रह्मवर्चसकामः ६  
आग्नेयादीन्यष्टौ हवींषि निर्वपति ७  
पुरस्तात्स्विष्टकृतो हिरण्येन घृतमुत्पूय तेन कृष्णाजिन आसीनमभिषिञ्चति ८  
अथ सोमसवः ९  
यत्किञ्च राजसूयमृते सोमं तत्सर्वं भवति १०  
मैत्राबार्हस्पत्यं संस्थाप्य सौमीं सूतवशामालभते ११  
तस्याः पुरस्तात्स्विष्टकृतोऽषाढं युत्सु पृतनासु पप्रिमिति सौम्यर्चाद्भिरभिषिञ्चति १२  
शेषं संस्थाप्य संसृपां हविर्भिर्दिशामवेष्ट्या द्विपशुना पशुबन्धेन सात्यदूतानां हविर्भिः प्रयुजामिति यजते १३  
पृथिसवेन पशुकामः १४  
यत्किञ्च राजसूयमनुत्तरवेदिकं तत्सर्वं भवति १५  
मैत्राबार्हस्पत्यस्य पुरस्तात्स्विष्टकृतो ये मे पञ्चाशतमिति नाराशंस्यर्चाद्भिरभिषिञ्चति १६  
समानमुत्तरं पूर्वेण पशुबन्धवर्जम् १७  
व्याख्यातो गोसवः १८  
ओदनसवेनान्नाद्यकामः १९  
रोहिण्यां यजतोपव्युषं श्रपयति २०  
दर्विहोमो भवति २१  
उदित आदित्ये सिंहे व्याघ्र इति चतस्र आहुतीरोदनाद्धुत्वा राडसि विराडसीत्येतैः प्रतिमन्त्रम् २२  
इति पञ्चविंशी कण्डिका 
