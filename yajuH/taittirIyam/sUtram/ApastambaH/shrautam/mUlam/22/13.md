+++
title = "१३"

+++
तेनेष्ट्वा संवत्सरं पशुव्रतो भवति १  
उपवहायोदकं पिबेत्तृणानि चाच्छिन्द्यात् उप मातरमियादुप स्वसारमुप सगोत्राम् २  
यत्रयत्रैनं विष्ठा विन्देत्तद्वितिष्ठेत ३  
मरुतां स्तोमेनानन्तां श्रियं जयति ४  
एतेन द्वौ त्रीन्वा याजयेत् ५  
अग्नेः कुलायावन्नाद्यकामस्य ६  
इन्द्राग्नियोः कुलायौ स्वर्गकामस्य ७  
इन्द्रस्तुतेन्द्रस्तोमेनोक्थ्येन बृहत्साम्ना राजन्यो वीर्यकामः ८  
ऋषभो दक्षिणा ९  
इन्द्राग्नियोः स्तोमेन राजपुरोहितावुभावेकर्द्धि याजयेत् १०  
तेजो ब्रह्मवर्चसं ब्राह्मणस्य । विशं राजा प्रविशति ११  
विघनेन वि पाप्मानं भ्रातृव्यं हते । तेन सर्वा मृधो विहते १२  
वज्रेण षोडशिनाभिचरन् । सन्दंशेनाभिचरन् १३  
तयोः श्येनेन कल्पो व्याख्यातः १४  
त्रयोदशातिरात्राः १५  
ज्योतिषर्द्धिकामः १६  
सर्वस्तोमेन बुभूषन् १७  
ऐकादशिनाः पशवः १८  
यस्मात्पशवः प्र प्रेव भ्रंशेरन्नप्तोर्यामेण । सर्वमाप्नोति सर्वं जयति १९  
नवसप्तदशेन प्रजाकामः २०  
विषुवता ज्यैष्ठिनेयः । ज्यैष्ठ्यमाप्नोति २१  
गोष्टोमेन बुभूषन् २२  
आयुषा स्वर्गकामः २३  
अभिजिता पशुकामः २४  
विश्वजिता भ्रातृव्यवान् २५  
त्रिवृतान्नाद्यकामः २६  
पञ्चदशेन वीर्यकामः २७  
सप्तदशेन प्रजाकामः २८  
एकविंशेन प्रतिष्ठाकामः २९  
इति त्रयोदशी कण्डिका 
