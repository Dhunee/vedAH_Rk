+++
title = "२६"

+++
मन्थान्कल्पयन्ति । आज्यमन्थं ब्राह्मणः पयोमन्थं राजन्यो दधिमन्थं वैश्य उदमन्थं शूद्रः १  
इन्द्राय त्वा तेजस्वते तेजस्वन्तं श्रीणामीति ब्राह्मणः सक्तुभिराज्यं श्रीत्वा तेजोऽसीत्यभिमन्त्र्य तत्ते प्रयच्छामीति यजमानाय प्रयच्छति २  
तेजस्वदस्तु मे मुखमिति प्रतिगृह्य भक्षयति ३  
एवमितरेषामुत्तरौत्तरः श्रयणोऽभिमन्त्रणः प्रदानो भक्षणश्च यथालिङ्गम् ४  
सर्वान्यजमानो भक्षयित्वा हिरण्यं ब्राह्मणाय ददाति । तिसृधन्वं राजन्याय । अष्ट्रां वैश्याय । माषकमण्डलुं शूद्राय ५  
ओदनशेषं यजमानः प्राश्नाति ६  
इममग्न आयुषे वर्चसे कृधीति प्राश्नन्तमभिमन्त्रयते ७  
हिरण्यं यजमानायाबध्नाति ८  
आयुरसि विश्वायुरसीत्याबध्यमाने जपति ९  
अपां ग्रहान्गृह्णन्ति ये मन्थान्कल्पयन्त्यपां यो द्रवणे रस इत्येतैः प्रतिमन्त्रम् १०  
तैरेनं संसृष्टैरभिषिञ्चति यतो वातो मनोजवा इति ११  
समुद्र इवासि गह्मनेत्येनमभिमन्त्र्याथैनं त्रिभिर्दर्भपुञ्जीलैः पवयति १२  
अवभृथप्रत्याम्नायो भवतीति विज्ञायते १३  
अग्रेणाहवनीयं रथोऽवस्थितो भवति १४  
अभि प्रेहीति तं यजमानोऽभ्येति १५  
आतिष्ठ मित्रवर्धन इत्यारोहन्तमभिमन्त्रयते १६  
अङ्कौ न्यङ्काविति रथचक्रे अभिमृशति । पक्षसी वा १७  
आतिष्ठ वृत्रहन्निति पञ्चभिरारूढम् १८  
दिदृक्षेण्यो दर्शनीयो भवति य एतेन यजत इति विज्ञायते १९  
इति षड्विंशी कण्डिका 
