+++
title = "०६"

+++
चितिस्तोमः प्रजननकामः १  
गायत्रेणाग्निष्टोमेन रथन्तरसाम्ना ब्राह्मणो ब्रह्मवर्चसकामः २  
गायत्रावग्निष्टोमौ प्रथमयज्ञौ ३  
प्रथमेन ब्राह्मणस्य तेजो ब्रह्मवर्चसम् । द्वितीयेन क्षत्रियस्य राष्ट्रमुग्रमव्यथ्यम् । न तु बहुपशू इव भवतः ४  
त्रिवृताग्निष्टुताग्निष्टोमेनापूतो यजेत ५  
आग्नेय्यः पुरोरुचः । आग्नेयी सुब्रह्मण्या ६  
आग्नेयीषु स्तुवतेऽजा हिरण्यं च दक्षिणा ७  
एतमेव चतुष्टोमं कृत्वा श्रोत्रियोऽक्षहतः स्त्रीहतः कामहतश्चरणहतो वा यजेत ८  
अश्वः श्यावो दक्षिणा । स ब्रह्मणे देयः ९  
एतस्यैव वायव्यासु पञ्चदशमग्निष्टोमसाम कृत्वामयाक्विनमन्नाद्यकामं प्रजाकामं पशुकामं वा याजयेत् । एतस्यैव रेवतीषु वारवन्तीयमग्निष्टोमसाम कृत्वा ब्रह्मवर्चसकामम् । एतमेव चतुष्टोमं कृत्वा ग्रामकामम् १०  
अप्रवर्ग्या भवन्तीत्येके ११  
त्रिवृतान्नाद्यकामः १२  
पञ्चदशेन वीर्यकामः १३  
सप्तदशेनाग्निष्टुताग्निष्टोमेन यज्ञविभ्रष्टो यजेत यस्मिन्वा क्रतौ विभ्रंशेत १४  
त्रिवृदवाद्यं वदतः १५  
पञ्चदशो निहत्यस्य निरुक्तः १६  
सप्तदशोऽनाश्यान्नस्य भोजने १७  
एकविंशो जनं यतो गन्धारिकलिङ्गमगधान्पारस्करान्सौवीरान्वा १८  
त्रिणव ओजस्कामः १९  
त्रयस्त्रिंशः स्वर्गकामः । अपि वा ज्योतिष्टोम एव २०  
अग्निष्टोमे सर्वान्कामान्कामयेत २१  
इति षष्ठी कण्डिका 
