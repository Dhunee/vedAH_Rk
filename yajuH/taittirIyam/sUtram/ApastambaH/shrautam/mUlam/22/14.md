+++
title = "१४"

+++
द्विरात्रप्रभृतय उपरिष्टादतिरात्रा अहीना ऐकादशरात्रात् १  
तेषां द्वादशाहेनाहीनभूतेन कल्पो व्याख्यातः २  
द्विरात्रस्यैन्द्रवायवाग्रं प्रथममहः शुक्राग्रमुत्तरम् ३  
त्रिरात्रस्यैतच्चैवाग्रयणाग्रं च ४  
चतूरात्रस्यैतच्चैवैन्द्रवायवाग्रं च ५  
पञ्चरात्रस्यैतच्चैव शुक्राग्रं च ६  
षड्रात्रे द्विः परिवर्तते ७  
सप्तरात्रस्यैतच्चैवैन्द्रवायवाग्रं च ८  
अष्टरात्रस्यैतच्चैव शुक्राग्रं च ९  
नवरात्रे त्रिः परिवर्तते १०  
दशरात्रस्यैतच्चैवैन्द्रवायवाग्रं च ११  
एकादशरात्रस्यैतच्चैव शुक्राग्रं च १२  
द्वादशरात्रे चतुः परिवर्तते १३  
षोडशिनो ग्रहणं द्विरात्रस्योत्तरेऽहन् १४  
ग्राह्यो मध्यमे त्रिरात्रस्य । चतुर्थेचतुर्थे चतूरात्रप्रभृतिषु नानाहीनेषु १५  
चत्वारो द्विरात्राः १६  
व्युष्टिद्विरात्रः प्रथमः । स व्याख्यातः १७  
आङ्गीरसेन यः पुण्यो हीन इव स्यात्स एतेन १८  
ज्योतिष्टोमोऽग्निष्टोमः पूर्वः । सर्वस्तोमोऽतिरात्र उत्तरः १९  
कापिवनेन यं कामं कामयते तमभ्यश्नुतेऽलूक्षो भवति २०  
ज्योतिरुक्थ्योऽग्निष्टोमो वा पूर्वः अतिरात्र उत्तरः २१  
चैत्ररथेन प्राणेष्वन्नाद्ये च प्रतितिष्ठति २२  
अग्निष्टोमः पूर्वः । अतिरात्र उत्तरः २३  
इति चतुर्दशी कण्डिका 
