+++
title = "२९"

+++
आग्न्याधेयिकीः पौनराधेयिकीश्च पुनर्निष्कृतो रथ इत्येताः शतमानं च हिरण्यम् १  
तस्माद्रजतं हिरण्यमित्युक्तम् २  
पुनरभिहितो रथः पुनरुत्स्यूतं स्यामूलं पुनःकामस्याप्त्या इत्येकेषाम् ३  
यदीतराणि न विद्येरन्नप्यनद्धाहमेव दद्यात् । अनडुहि ह वा एते च कामा अतश्च भूयांस इति पैङ्गायनिब्राह्मणं भवति ४  
देवे अग्नौ देवो अग्निरिति द्वयोरनूयाजयोर्विभक्ती दधाति ५  
नोत्तमे ६  
उच्चैरुत्तमं सम्प्रेष्यति ७  
सिद्धमिष्टिः सन्तिष्ठते ८  
आग्निवारुणमेकादशकपालमनुनिर्वपति सर्वेषामनुनिर्वाप्याणां स्थाने द्विदेवत्यानां वा ९  
सिद्धमिष्टिः सन्तिष्ठते । सन्तिष्ठते पुनराधेयम् १०  
यस्तृतीयमादधीत स एतान्होमाञ्जुहुयाल्लेकः सलेकः सुलेक इति ११  
यदरण्योः समारूढो नश्येत् १२  
यस्य वोभावनुगतावभिनिम्रोचेदभ्युदियाद्वा पुनराधेयं तस्य प्रायश्चित्तिः १३  
पुनराधेयमित्याश्मरथ्योऽग्न्याधेयमित्यालेखन आलेखनः १४  
इत्येकोनत्रिंशी कण्डिका 
इति अष्टमः पटलः 
इति पञ्चमः प्रश्नः 