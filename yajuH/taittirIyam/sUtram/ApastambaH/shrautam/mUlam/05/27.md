+++
title = "२७"

+++
ये ते अग्ने वानस्पत्याः सम्भाराः सम्भृताः सह । तेभिर्गच्छ वनस्पतीन्स्वां योनिं यथायथम् । अगन्नग्निर्यथालोकमसदत्सदने स्वे । अवीरहत्यं देवेषूपागां मनसा सहेति पुरस्तात्स्विष्टकृतः सप्ताहुतीर्जुहोति १  
सिद्धमिष्टिः सन्तिष्ठते २  
पौर्णमासीमिष्ट्वा ज्वलतोऽग्नीनुत्सृजति ३  
संवत्सरं परार्ध्यमुत्सृष्टाग्निर्भवति ४  
रोहिणी पुनर्वसू अनुराधा इति नक्षत्राणि ५  
वर्षासु शरदि वादधीत ६  
कृताकृताः सम्भारा यजूंषि च भवन्ति ७  
अपि वा पञ्च पार्थिवान्सम्भारानाहरति एवं वानस्पत्यान् ८  
आयतनेषु पुराणान्दर्भान्संस्तीर्य भूमिर्भूम्नेति सर्पराज्ञीभिर्गार्हपत्यमादधाति ९  
मध्यन्दिन इतरान् १०  
उपोलवैर्दर्भैः परुत्कैः संवत्सरप्रवातैराहवनीयं ज्वलन्तमुद्धरति ११  
यत्त्वा क्रुद्धः परोवपेति दक्षिणाग्निम् । यत्ते मन्युपरोप्तस्येतीतरान् १२  
मनो ज्योतिर्जुषतामिति बृहस्पतिवत्यर्चोपतिष्ठते १३  
सप्त ते अग्ने समिधः सप्त जिह्वा इत्यग्निहोत्रं जुहोति १४  
इति सप्तविंशी कण्डिका 
