+++
title = "०३"

+++
यं त्वा समभरं जातवेदो यथा शरीरं भूतेषु न्यक्तम् । स सम्भृतः सीद शिवः प्रजाभ्य उरुं नो लोकमनुनेषि विद्वानिति सम्भृत्य निदधाति १  
अथ नक्षत्राणि २  
कृत्तिकासु ब्राह्मण आदधीत मुख्यो ब्रह्मवर्चसी भवति ३  
गृहांस्तस्याग्निर्दाहुको भवति ४  
रोहिण्यामाधाय सर्वान्रोहान्रोहति ५  
मृगशीर्षे ब्रह्मवर्चसकामो यज्ञकामो वा ६  
यः पुरा भद्रः सन्पापीयान्स्यात्पुनर्वस्वोः ७  
पूर्वयोः फल्गुन्योर्यः कामयेत दानकामा मे प्रजा स्युरिति ८  
उत्तरयोर्यः कामयेत भग्यन्नादः स्यामिति ९  
एतदेवैके विपरीतम् १०  
अथापरम् । पूर्वयोराधाय पापीयान्भवत्युत्तरयोर्वसीयान् ११  
हस्ते यः कामयेत प्र मे दीयेतेति १२  
चित्रायां राजन्यो भ्रातृव्यवान्वा १३  
विशाखयोः प्रजाकामोऽनुराधेष्ठृद्धिकामः श्रवणे पुष्टिकाम उत्तरेषु प्रोष्ठपदेषु प्रतिष्ठाकामः १४  
सर्वाणि नित्यवदेके समामनन्ति १५  
फल्गुनीपूर्णमास आदधीतेत्युक्त्वाह यत्फल्गुनीपूर्णमास आदध्यात्संवत्सरस्यैनमासन्दध्याद्द्व्यहे पुरैकाहे वा १६  
अमावास्यायां पौर्णमास्यां वाधेयः १७  
वसन्तो ब्राह्मणस्य ग्रीष्मो राजन्यस्य हेमन्तो वा शरद्वैश्यस्य वर्षा रथकारस्य १८  
ये त्रयाणां वर्णानामेतत्कर्म कुर्युस्तेषामेष कालः १९  
शिशिरः सार्ववर्णिकः २०  
सोमेन यक्ष्यमाणो नर्तुं सूर्क्षेन्न नक्षत्रम् २१  
उदवसाय शलीन आदधीतानुदवसाय यायावरः २२  
एकाहं वा प्रयायात् २३  
इति तृतीया कण्डिका 
