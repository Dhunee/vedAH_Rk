+++
title = "०३"

+++
दक्षिणेनाहवनीयमवस्थाय व्रतमुपैष्यन्समुद्रं मनसा ध्यायति १  
अथ जपत्यग्ने व्रतपते व्रतं चरिष्यामीति ब्राह्मणः । वायो व्रतपत आदित्य व्रतपते व्रतानां व्रतपते व्रतं चरिष्यामीति राजन्यवैश्यौ २  
सर्वान्वा ब्राह्मणः ३  
अथादित्यमुपतिष्ठते सम्राडसि व्रतपा असि व्रतपतिरसि तत्ते प्रब्रवीमि तच्छकेयं तेन शकेयं तेन राध्यासमिति ४  
यद्यस्तमिते व्रतमुपेयादाहवनीयमुपतिष्ठन्नेतद्यजुर्जपेत् ५  
उभावग्नी उपस्तृणते देवता उपवसन्तु मे । अहं ग्राम्यानुपवसामि मह्यं गोपतये पशूनिति सायं परिस्तीर्यमाणेषु जपति ६  
आरण्यं सायमाशेऽश्नात्यमाषममांसम् ७  
अपि वा काममा मार्गादा मधुन आ प्राशातिकात् ८  
अपो वा । न वा किञ्चित् ९  
न तस्य सायमश्नीयाद्येन प्रातर्यक्ष्यमाणः स्यात् १०  
आरण्यायोपवत्स्यन्नपोऽश्नाति न वा ११  
जञ्जभ्यमानो ब्रूयान्मयि दक्षक्रतू इति १२  
अमावास्यां रात्रिं जागर्ति १३  
अपि वा सुप्यादुपरि त्वेव न शयीत १४  
अपि वोपरि शयीत ब्रह्मचारी त्वेव स्यात् १५  
उभयत्र जागरणमेके समामनन्ति १६  
आहवनीयागारे गार्हपत्यागारे वा शेते १७  
इति तृतीया कण्डिका 
