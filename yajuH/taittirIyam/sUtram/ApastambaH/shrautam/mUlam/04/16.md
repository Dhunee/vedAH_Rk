+++
title = "१६"

+++
यो नः सपत्नो योऽरणो मर्तोऽभिदासति देवाः । इध्मस्येव प्रक्षायतो मा तस्योच्छेषि किञ्चनेति च १  
अग्न आयूंषि पवस इत्याग्निपावमानीभ्यां गार्हपत्यमुपतिष्ठते । अग्ने गृहपत इति च २  
पुत्रस्य नाम गृह्णाति तामाशिषमाशासे तन्तव इत्यजातस्य । अमुष्मा इति जातस्य ३  
ज्योतिषे तन्तवे त्वासावनु मा तन्वच्छिन्नो दैव्यस्तन्तुर्मा मनुष्यश्छेदि दिव्याद्धाम्नो मा च्छित्सि मा मानुषादिति प्रियस्य पुत्रस्य नाम गृह्णाति ४  
अग्ने वह्ने स्वदितं नस्तनये पितुं पच । शं तोकाय तनुवे स्योन इति दक्षिणाग्निम् ५  
ज्योतिषे तन्तवे त्वेत्यन्तर्वेद्युपविशति । पूर्ववन्नामग्रहणम् ६  
ज्योतिरसि तन्तव इत्युपविश्य जपति ७  
वेदमुपस्थ आधायान्तर्वेद्यासीनोऽतीमोक्षाञ्जपति ८  
अत्र वेदस्तरणं यजमानभागस्य च प्राशनमेके समामनन्ति ९  
कस्त्वा युनक्ति स त्वा विमुञ्चत्विति यज्ञं विमुञ्चति १०  
अग्ने व्रतपते व्रतमचारिषमिति व्रतं विसृजते ११  
यज्ञा बभूवेति यज्ञस्य पुनरालम्भं जपति १२  
गोमानिति प्राङुदेत्य गोमतीं जपति १३  
अत्र वा यजमानभागं प्राश्नीयात् १४  
यज्ञ शं च म उप च म आयुश्च मे बलं च मे यज्ञ शिवो मे सन्तिष्ठस्व यज्ञ स्विष्टो मे सन्तिष्ठस्व यज्ञारिष्टो मे सन्तिष्ठस्वेति दर्शपूर्णमासाभ्यां सोमेन पशुना वेष्ट्वा जपति १५  
वृष्टिरसि वृश्च मे पाप्मानमृतात्सत्यमुपागामितीष्ट्वाप उपस्पृशति । तदिदं सर्वयज्ञेषूपस्पर्शनं भवति १६  
ब्राह्मणांस्तर्पयितवा इति सम्प्रेष्यति १७  
प्रवसन्काले विहारमभिमुखो याजमानं जपति १८  
प्राचो विष्णुक्रमान्क्रामति १९  
प्राङुदेत्य गोमतीं जपति जपति २०  
इति षोडशी कण्डिका 
इति चतुर्थः पटलः 
इति चतुर्थः प्रश्नः 