+++
title = "सात्वळेकर-प्रस्तावः"
unicode_script = "devanagari"
+++
स्रोतो [ऽत्र](https://ia601609.us.archive.org/23/items/in.ernet.dli.2015.448274/2015.448274.Samved-sanhita-3473.pdf) ।

## सामवेदस्य विभूतिमत्त्वम् ।
श्रीमता भगवता वासुदेवेन श्रीमद्भगवद्गीतायां विभूतिवर्णनप्रसंगे 'वेदानां सामवेदोऽस्मि ' ( भ. गीता. १०२२) इत्युक्तम् । दर्शितं च सत्र यद्वेदानां मध्ये सामवेदो भगवद्विभूतिरिति । महाभारतेऽप्यनुशासनपर्वणि ( १४।३१७) 'सामवेदश्च वेदानां, यजुषां शतरुद्रियं ' इति सामवेदप्रशंसीपलभ्यते । यत्तु भगवद्गीतायां प्रणवः सर्ववेदेषु' (गीता. ७८) तथानुगीतायां ' ओंकारः सर्ववेदानां ' ( म. अश्व. ४४।६) इति ओंकारस्य सर्ववेदश्रेष्ठत्त्वं प्रतिपाद्यते, न तत्पूर्वोक्तवचनविरोधि, ओंकारस्योद्गीथपर्यायवाचित्वाद्, उद्गीथस्य च सामवेदसारभूतत्वात् । तथोक्तं छान्दोग्ये- 'साम्न उद्गीथो रसः' (छा. १-१..२) इति । को नाम सामवेदेऽस्मिन् विशेषोऽस्ति, येन तस्य भगवद्विभूतिरूपत्वमितरवेदाऽ. साधारणं सिध्येत् ? उच्यते - 

> यद्यद्विभूतिमत्सत्त्वं श्रीमदूर्जितमेव वा । तत्तदेवावगच्छ त्वं मम तेजोऽशसम्भवम् ( भ.गी. १०४१) 

इत्युक्तं विभूतिलक्षणम् । तद्यथा, यत्र यत्र विशेषेण भूतिमत्त्वं, श्रीमत्त्वं, समूर्जितत्वं च दृश्येत, तत्र तत्र भगवत्तेजोऽ.. शसंभूतिरनुमातुं शक्येति । एवमेवात्र सामवेदे शब्दब्रह्मणो विशेषेण भूतिमत्त्वं गानरूपत्त्वात् सामवेदस्य श्रिया युक्तत्त्वं च तानसंयोगान्मन्त्रपर्वणां समूर्जितत्त्वं चानुसंधानाद्विकार-विश्लेषण-विकर्षणा-ऽभ्यास-विराम-स्तोभानां सुतरां समनुभूयते । यथा छन्दो वाक्यप्रयोगेषु, काव्य छन्दस्सु, गानं काव्येषु, तानसंलापनं च गानेषु विशिष्यते; तथैव वेदाः सर्वेषु वाङ्मयेषु, सामवेदोऽखिलेषु वेदेषु, गानं च सामसु विशिष्यते । उक्तं च यथा 'वाच ऋग्रसः, ऋचः साम रसः, साम्न उद्गीथो रसः '। ( छो. उप१।१।२) इति । अत एवैतस्य सामवेदस्य विभूतिमत्वं युक्तमेवोक्तम् । तथैव- 'सामवेद एव पुष्पम् । (छां. उ. ३।३।१) यथा वृक्षस्य पुष्पमेव रमणीयं रूपं सौन्दर्यातिशयात् , तथैव सामवेदोऽपि वेदवृक्षस्य पुष्पमेव तस्थापूर्वगानमयत्त्वात् । एतेनास्य विभूतिमत्त्वमपि सिद्ध्यति ।

## को नाम सामवेदः ? 
अत्र पृच्छ्यते को नाम सामवेद इति । किं नाम मन्त्रात्मक एवं सामवेद, आहोस्विद् गानरूप एवेति । छान्दोग्योपनिषदि 'या ऋक तत् साम'( छो. उ. १३३४) इत्युक्त्वा प्रदर्शितं यहचामेव संग्रहः सामवेद इति । ऋचि अध्यूढं साम' ( छां. उ. १-६-१) इति वचनमपि तदेव द्रढयति । अत्र चैवमुच्यते ऋगाश्रितमेव भवति साम, नान्याश्रितमिति । ऋक्सानोर्दम्पतित्वमपि वर्णितमथर्ववेदे बृहदारण्यकोपनिषदि च, यथाअमोऽहमस्मि सा त्वं, सामाहमस्म्यक्त्वं, धौरहं पृथिवी त्वं,। ताविह संभवाव, प्रजामाजनयावहै। (अथर्व० १४।२।७१, ऐतरेय, ब्रा० ८।२७, ७० उ०६।४।२०) १ (सा, भू.)

अहं अमसंज्ञकः पतिरूपोऽस्मि, त्वं च ऋग्-रूपा पत्नीति । साम्नो निर्वचनम् अपि तदेव दर्शयति यथा-'सा च अमश्चेति तत्साम्नः सामत्वं ।' (बृ. उ. १-३.२२ ) सा नाम ऋक्, तया सह संबद्धः अमो नाम स्वरः षड्जर्षभादितानरूपो यत्र वर्तते, तत् सामेति । अनेन साम्नो विशेषत्त्वं तस्य गानरूपत्वात् सूच्यते। ऋग्यजुस्थर्ववेदाः केवलं मन्त्रमयाः, न तथा सामवेदः, स तु ऋगाश्रयभूतोऽपि प्राधान्येन गानमय एवेति । तथा चोक्तम् 'गीतिषु सामाख्या ' ( जै. सू. २।१।३६) इति सामसंज्ञा मन्त्राणां गीतिष्वेव भवति, न केवलेषु मन्त्रेषु, न वा केवलेषु गानेषु इत्येवमाह जैमिनिः । ' का साम्नो गतिरिति ? स्वर इति होवाच।' इति छान्दोग्योपनिषदि (१९८४) शालावत्यदास्भ्यसंवादे गदितम् । 'तस्य हैतस्य साम्नो यः स्वं वेद, भवति हास्य स्वं, तस्य स्वर एव स्वम् ।' (बृ. उ. १।३।२५) इति वचनमपि तदेव कथयति, यत् साम्नः स्वर एव स्वं निज रूपमिति । एषां सामस्वराणां मण्डलं नारदो व्याकरोति 


> सप्तस्वराः त्रयो ग्रामाः  
> मूर्छनास् त्वेकविंशतिः ।  
> ताना एकोनपंचाशत्  
> इत्य् एतत् स्वरमण्डलम् ॥
(नारदीयशिक्षायाम् ) 

सामस्वराणां निर्णयो नारदीयशिक्षायां सामविधानब्राह्मणे चैवं दृश्यते -

> यः सामगानां प्रथमः  
> स वेणोर् मध्यमः स्वरः ।  
> यो द्वितीयः स गांधारः,  
> तृतीयस् त्व् ऋषभः स्मृतः ।  
> चतुर्थः षड्ज इत्याहुः  
> पंचमो धैवतो भवेत् ।  
> षष्टो निषादो निशेयः,  
> सप्तमः पंचमः स्मृतः ॥  
(नारदीयशिक्षायाम् ) 

अत्र धैवतनिषादयोः स्थानव्युत्क्रमो दृश्यते स नारद-शिक्षायाम् उक्तोऽपि चिन्त्य एव ।+++(5)+++ अस्तु । एते सामस्वराः सामाङ्कानुसारेणैवं भवन्ति -

- अतिक्रुष्टः पंचमः । प।
- १ प्रथमः (वेणोः ) । मध्यमः। म।
- २ द्वितीयः गांधारः। ग।
- ३ तृतीयः ऋषभः। रे।
- ४ चतुर्थः षड्जः । सा।
- ५ पंचमः (मन्द्रः) निषादः । नि।
- ६ षष्ठः (अतिस्वार्यः) धैवतः । ध ।
- ७ सप्तमः पंचमः । प।

- ( क्रुष्टः ) तद् योसौ क्रुष्टतम इव साम्नः स्वरस् तं देवा उपजीवन्ति ।। प।
- १ योऽवरेषां प्रथमस् तं मनुष्या उपजीवन्ति । म ।
- २ यो द्वितीयस् तं गन्धर्वाप्सरसः उपजीवन्ति । ग।
- ३ यस् तृतीयस् तं पशवः ( वृषभः ऋषभः ) उपजीवन्ति ।रे।
- ४ यश् चतुर्थस् तं पितरो  ये चाण्डेषु शेरते । सा ।
- ५ या पंचमस् तम् असुर-रक्षांसि (निषादः) उपजीवन्ति । नि।
- अन्त्यः । योऽन्त्यस् तमोषधयो वनस्पतयश्चान्यज् जगत् ( सामविधान ब्राह्मणे ) । ध।


सामगानस्यैतत्खलु स्वरमंडलं, यस्मिन् साम गीयत उद्गातृभिः । अथ विकार-विश्लेषण-विकर्षणा-ऽभ्यास-विराम-स्तोभाख्याः षट् सामविकारा भवन्ति । त एते- 

- १. विकारो यथा ' अग्ने' इत्यस्य ' ओग्नायि' इति, 
- २. विश्लेषणं यथा 'वीतये' इस्यस्य ‘वोयि तोयारयि ' इति, 
- ३. विकर्षणं यथा 'ये' इत्यस्य ' या २३ यि ' इति, 
- ४. अभ्यास इति पुनः पुनरुच्चारो यथा 'तोयायि । तोयायि ' इति, 
- ५. विरामो यथा 'गृणानो हव्यदातये' इत्यस्य 'गृणानोह । व्यदातये ' इति । ' गृणानोह' इत्यसय पदान्तत्वाभावे ऽपि गानसौकर्यार्थं शब्दमध्य एव विरामाद् अस्य विराम-संज्ञा भवति । 
- ६. स्तोम ऋग्-विलक्षणो वर्णो, यथा ' औहोवा । हाउ।' इत्यादिः।

एतैः षट्सामविकारैः संवर्धितं साम उक्तपूर्व स्वरमण्डले गीयते । अत एवोच्यते सामवेदो गानमयो, न तु केवलं मन्त्रमय इति। को नामात्र सामवेदः, य एष इदानीं पाठकानां पुरस्तात् पुस्तक-रूपेणावस्थाप्यते सोऽथवा गानात्मकः कश्चिदन्यः ? उच्यते, य एतेन ग्रन्थ-रूपेण प्रस्तूयते, स केवलं ऋचां सङ्ग्रह-भूतो मन्त्र-मय एव, नैष गानमयः । अस्मिन् ग्रन्थे न विद्यत एकमपि गानम् । सामगानस्य योनि-मन्त्रा एते । एतान् मन्त्रान् आश्रित्यैव पूज्यपादैर् अनेकैर् ऋषिभिः सहस्रशः प्रदर्शितान्य् अनेकविधानि गानानि, तानि तु तेषाम् ऋषीणां नामभिर् एवेदानीं पर्यन्तं व्यवह्रियन्ते, यथा 'गोतमस्य पर्क, कश्यपस्य बाहिर्षम् ' इत्यादीनि । तानि तु सर्वाण्येव यथाक्रमं ग्रामारण्योहोह्येषु प्रकरणेषु सत्वरमेव मुद्रापयिष्यन्ते । तान्य् एव सामानीत्य् उच्यन्ते । तानि तु मन्त्रेभ्यः पृथक्तराण्येव, यथा -

> ऋग्वेदमन्त्रः।  
> अग्न॒ आ या॑हि वी॒तये॑ गृणा॒नो ह॒व्यदा॑तये ।  
नि होता॑ सत्सि ब॒र्हिषि॑ ॥ (श ६।१६।१०)

> सामवेदमन्त्रः ( सामयोनिः)  
> अ꣢ग्न꣣ आ꣡ या꣢हि वी꣣त꣡ये꣢ गृणा꣣नो꣢ ह꣣व्य꣡दा꣢तये। नि꣡ होता꣢꣯ सत्सि ब꣣र्हि꣡षि꣢ ॥ 01:0001 ॥ (ऋ. ६।१६।१० )

अस्य गानानि।

> (१) गोतमस्य पर्कम् ।  
ओ꣤ग्नाइ॥ आ꣢꣯या꣯हीऽ३। वो꣡इतोयाऽ᳒२᳒इ। तो꣡याऽ᳒२᳒इ। गृ꣡णा꣯नो꣢꣯ह। व्यदा꣡तोयाऽ᳒२᳒इ। तो꣡याऽ᳒२᳒इ॥ ना꣡इहो꣢꣯ता꣡साऽ२३॥ त्सा꣡ऽ२᳐इबा꣣ऽ२३४औ꣥꣯हो꣯वा॥ ही꣣ऽ२३४षी꣥॥  
> 
> (२) कश्यपस्थ बाहिषम्  
अ꣤ग्न꣥आ꣤꣯या꣥꣯हिवी꣤॥ त꣡याइ। गृणा꣯नो꣯हव्यदा꣯ताऽ२३या꣢इ। नि꣡हो꣯ता꣯ सत्सि꣢ ब꣡र्हाऽ२३इषी꣢॥ ब꣡र्हाऽ२᳐इषा꣣ऽ२३४औ꣥꣯हो꣯वा॥ ब꣢र्ही᳐ऽ३षी꣡ऽ२३꣡४꣡५꣡॥
>
> (३) गोतमस्य पर्कम्।    
अ꣤ग्न꣥आ꣤꣯या꣥꣯हि। वा꣤ऽ५इतया꣤इ॥ गृ꣡णा꣯नो꣯हव्यदा꣢ऽ१ता꣢ऽ३ये꣢॥ निहो᳐ता꣣ऽ२३४सा꣥॥ त्सा꣡ऽ२३इबा꣢ऽ३। हा꣡ऽ२३४इषो꣥ऽ६हा꣥इ॥

अत्र प्रथमा ऋक्, सैव सामवेदे गानोपबृंहणार्थं सङ्गृहीता। अत्र साममन्त्रे स्थिता अङ्काः अदात्तानुदात्त-स्वरितानां बोधका एव, नैते गानस्वराः। यत्र ऋग्वेदेऽनुदात्तचिह्नम् अधोरेखया दर्शितं, तद् एव सामवेदे '३' इत्येवं त्रिसंज्ञकेनाङ्केन चिह्नितम्, तथैव च ऋग्-वेदे अनुदात्तात् पर उदात्तस् तस्य नैव किश्चिदपि चिह्न, स तु '१' इत्येकसंज्ञकेनैवाङ्केन प्रदर्श्यते सामवेदे। ऋग्वेदे तृतीयस्य स्वरितस्य ऊर्ध्व-रेखैव चिह्नं, तत्तु सामवेदे '२' इति द्विसंज्ञकेनान प्रदर्श्यते । यथा

> अग्न॒ आ या॑हि वी॒तये॑   
> अ꣢ग्न꣣ आ꣡ या꣢हि वी꣣त꣡ये꣢  
> उअ  उ स्वप्र अउस्व

(उ) उदात्तः, ( अ ) अनुदात्तः, ( स्व ) स्वरितः, (प्र) प्रचयः, (स ) मनतरः इति स्वराः । प्रचयस्य चिह्नं नास्ति । सन्नतर-रूपोऽन्तिमोऽनुदात्तो ऽनुदात्तवद् अधो-रेखयैव प्रदश्यते । तौ प्रचय-सन्नतरौ तु स्वरितम् एव यथाक्रमम् अनुगच्छतः यत्र भवतः ।

एवं उभयोर् ऋक्सामयोः स्वर-चिह्न-प्रदर्शन-पद्धति-भेदेऽपि न तत्रोदात्तादि-स्वर-भेदोऽस्ति । 'या ऋक तद् एव साम' इति छान्दोग्यवचनम् अत्रैव सुतरां संगच्छते । नैते सामाङ्का गानार्थं समभिप्रयुक्ताः, किन्तु उदात्तानुदात्त-स्वरित दर्शनार्थम् एव सामाक्षराणाम् उपरि लिखिता भवन्तीति विज्ञेयम् ।

सामगानं तु इतोऽप्य् अन्यद् एव । अस्माद् एव एकस्माद् ऋङ्-मन्त्रात् ‘गौतमस्य द्वे, कश्यपस्यैकम्' एवं सामत्रयं संपद्यते, तत् साम-गान-ग्रन्थेषु प्रसिद्धम् । तद् एतत् सामगानं तानालाप-संलाप-स्तोभ-युक्तत्वात् सप्त-स्वर-संयुक्तत्वाच् च गान-संज्ञां लभते । एतद् एव साम यद् 'ऋच्य् अध्यूढं साम गीयत ' इत्युक्तपूर्वम् । अत एवोच्यते एष सामवेदः साम-गानानां योनि-भूनानां मन्त्राणां केवलं संग्रह एव, स 'साम-योनि-मन्त्र-संहिता' इति वक्तव्ये 'साम-वेद-संहिता' इनि संक्षेपेणोच्यते ।

## पौरुषेयत्वम्
सामवेदस्य पौरुषेयापौरुषेयवादे तु योनिमन्त्राणामपौरुषेयत्वं, सामगानानां तु पौरुषेयत्वं कैश्चित्कल्प्यते । वस्तुतस्तु योनिमन्त्राणां तदुत्पन्नसाम्नां चापौरुषेयत्वमेव प्रतिपाद्यते मीमांसकैः । "उत्तरर्चग्रन्थगततृच आद्यायाम् ऋचि समुत्पन्नं योनि-मन्त्र-गानं पूर्वार्चिकम् अन्नवद् अपौरुषेयम् । उत्तरयोर्चोस् तु योनि-मन्त्र-समुत्पन्नस्य साम्न  आवापः क्रियत इत्यतस् तादृशस्यर्ग्-द्वयस्य गानम् अप्यपौरुषेयम् एव ।" इति मीमांसकानां मतं विस्तरेण विवेचितं पूर्वमीमांसायाम् । सुज्ञैस् तत् सर्वम् अत्रानुसन्धेयम् ।

## सामशाखाविचारः
'सहसवर्त्मा सामवेद ' इति यद् उक्तं भगवता पतञ्जलिना व्याकरणमहाभाष्ये तस्मात् केचनैवम् अनुमिमते, यत् सामवेदस्य सहस्रसंख्यकाः शाखाः सन्तीति । तत्तु न सम्यग् इव प्रतिभाति । वर्त्मशब्दस्य शाखार्थत्वाभावात् । 'सहस्रवर्त्मा सामवेद' इति वचनं सामगानं गानपद्धतिभेदेन सहस्रधा विभिद्यत इत्येव दर्शयति, न तु सामवेदस्य सहस्र शाखाः सन्तीति । यतो यथा वेदान्तराणां शाखानामानि यत्र-कुत्रापि दृश्यन्ते, तथा सामवेदस्य शाखासहस्रं न कुत्रापि निर्दिष्टम् उपलभ्यते । त्रयोदशैव तु नामानि साम-तर्पण-विधौ सन्ति, यथा

> राणायन - शाट्यमुग्र्य - व्यास - भागुरि - औलुण्डी - गोल्गुलवि - भानुमानौपमन्यव - काराटि-मशक-गार्ग्य – वार्षगव्य - कुथुम – शालिहोत्र - जौमनि - त्रयोदशैते मे सामगाचार्याः स्वस्ति कुर्वन्तु तर्पिताः । ( सामतर्पणम् )

सत्स्व् अप्य् एतेषु त्रयोदशसु नामसु, दुर्भाग्य-वशाद् अधुना अन्याः शाखासंहिता नोपलभ्यन्ते, केवलं "राणायनीय, कौथुमी, जैमिनीय" इति शाखात्रयस्यैव संहिताः समुपलभ्यन्ते । यत् तु चरणव्यूहे सहस्रं शाखाः सामवेदस्येत्य् उक्तं, तत् तु वङ्गीय-पण्डितैः सत्यव्रत-सामश्रमिभिः पौराणिकम् इति मत्वा त्यक्तुम् अर्हम् इति प्रतिपादितम् एव । पुराणेषु कतिपयान्य् अन्यान्य् अपि सामशाखा-नामानि समुपलभ्यन्ते । तेषां सर्वेषां समन्वयः संशोधकैर् अवश्यं कर्तव्यम् इति । पूर्वोपदर्शित-महाभाष्य-वचनं चरणव्यूह-वचनं च प्रमाणीकृत्य सहस्र-शब्दस्यानेकार्थकत्वम् अवलम्ब्य यावन्ति शाखानामानि प्रमाण-ग्रन्थेषु समुपलभ्यन्ते, तेषां गणनया इतर-वेदापेक्षया प्रभूत-शाखात्वं सामवेदस्याभ्य् उपेतुं शक्यत इति केचित् ।+++(4)+++

## सामस्वरप्रयोगः
ऋग्यजुः-सामाथर्ववेदानां पठनसमये प्रायशः स्वर-त्रयम् एव प्रयुज्यते, क्वचिद् दीर्घ-स्वरिते चतुर्थ-स्वरोऽपि श्रूयते, यथा -

> अ॒ग्निमी॑ळे पु॒रोहि॑तं  
> अ꣣ग्नि꣡मी꣢डे पु꣣रो꣡हि꣢तं  
> अउस्वप्र अउस्वप्र  
> नीसारेरे नीसारेरे  
> रे- मी ईळे ...हितं  
> सा- ग्नि..रो ...  
> नी- अ..पु ..

अत्र निषाद-षड्ज-प्रभाणां स्वराणां श्रवणं भवति । अनुदात्तस्तु क्वचिद्धवतेऽपि श्रूयते, यथा 'संधां कर्मणां' इत्यत्र 'वां' इत्यनुदात्तो धैवतो भवति । एवं घेदपाठसमये स्वरत्रयमेव विशेषेण प्रयुज्यते । स्वरास्तु निम्नमध्यमोश्चभेदेन विभिन्नसवनेषु उच्चनीचा भवेयुः, परन्तु सर्वत्र स्वर-त्रयस्यैव श्रवणं भवतीत्यत्र ज्ञातव्यम् । तथा च

> उदात्तः स्वरितश् चर्चि  
> प्रचयो निहतः स्वरः ।  
> तत्र तु स्वरितात् पूर्वम्  
> उदात्तः प्रथमः स्वरः ॥  
> स्वरितोऽन्य उदात्तश् च  
> प्रचयश् च द्वितीयगः ।  
> द्वितृतीय-स्वरः कम्पो  
> ऽनुदात्तस् तु तृतीयगः ॥  
> स्वरितः कम्पते तत्र  
> यत्रोदात्तः परो भवेत् ।  
> एकोदात्तात् परः स्वारः  
> प्रचयश् चोच्चवद् भवेत् ॥  
> सर्वेऽवशिष्टाः स्वरिताः  
> स्मर्यन्ते साम-शाखिना॥ 

इति वचनेनार्चिक-स्वराणां लक्षण-विधानाद् आर्चिकेषु ऋग्वेदवद् एव स्वरनिर्णयः । 

सामगाने तु सप्तानाम् अपि स्वराणां संप्रयोगो ऽवरोह-क्रमेण प्रायशः श्रूयते । एतद् एव सामगानस्यान्येभ्यो वेद-पाठेभ्यो वैशिष्ट्यम् । 'यः सामगानां प्रथमः स वेणोर् मध्यमः स्वरः।' इति नारदीयशिक्षायां कथितं, तेन सामगानस्योपरिस्थितैर् अङ्कैः सप्त स्वरा एवं प्रकटीभवन्ति, यथा - १ मध्यमः, २ गान्धारः, ३ ऋषभः, ४ षड्जः, ५ निषादः, ६ धैवतः, ७ पञ्चमः । सामगाने लिखितानाम् अङ्कानाम् एष एव स्वर-निर्णयः, यम् आश्रित्य सामगान-स्थितान् अङ्कांश्च दृष्ट्वा स्वरज्ञा असंशयं सामगानं कर्तुं शक्ष्यन्ति । सामगानेषु ये त्व् अनङ्किताः स्वरास् ते पूर्व-स्वराङ्केन समा इति बोद्धव्यम् ।+++(5)+++ परन्तु साम-योनि-मन्त्रेषु तु अनङ्कितान्य् अक्षराणि प्रचय-स्वराणि प्रायशो भवन्ति यथा

> स꣣ह꣡स्र꣢शीर्षाः꣣ पु꣡रु꣢षः सहस्रा꣣क्षः꣢ 

इत्यत्र 'शी-षः-स-ह' इत्येतेषाम् अक्षराणां प्रचयः स्वरो बोद्धव्यः, एवम् एवान्यत्रापि ज्ञातव्यम् । 

तथा रकार-ककार-उकाराः, सामचिह्नेषु विशिष्यन्ते । 

एवम् अन्तिम उदात्तः '२' इति द्विसंज्ञकेनाङ्केन लिङ्गे्यत, यथा- गि꣣रा꣢ (साम० ८); ऋञ्जसे गि꣣रा꣢ (साम० १२ ); दि꣣वि꣢ (साम० २०); र꣣यि꣢म् (साम० २२); बृ꣣ह꣢त् (साम० ९८); इति ।+++(5)+++ 

यदा तु द्वाव् उदात्तौ समागच्छेताम् तदा तत्रत्यः प्रथम एवोदात '१' इत्य् एतेनैकसंज्ञकेनाङ्केन लिङ्ग्यते ऽन्यस् तु वर्तत अलिङ्गित एव, परं तस्मात्परः स्वरितो '२र' इति रकारसहितेन द्वयङ्गेन प्रदर्श्यते ।+++(5)+++ यथा - द्वि꣣षो꣡ मर्त्य꣢꣯स्य ( साम० ०६), पु꣡ष्क꣢रा꣣द꣡ध्यथ꣢꣯र्वा꣣ ( साम० ०९), दे꣣वो꣡ ह्यसि꣢꣯ ( साम० १०), वा꣣यो꣡रनी꣢꣯के ( साम० १३); प्र꣢ति꣣ त्यं꣡ चारु꣢꣯ ( साम० १६ ) ' इति ।

अनुदात्तात् परः स्वरितोऽपि '२र' इत्य् एवं रकारसहितेन द्वयङ्कन चिह्नितो भवति, किंतु तथा पूर्वोऽनुदातः '३' इति ककारसहितेन त्र्यङ्केन लिङ्ग्यते+++(5)+++ यथा - त꣣꣬न्वा꣢꣯ (साम० ५२); दे꣣꣬व्ये꣢꣯तु ( साम० ५६ ); ब꣢लं꣣꣬ न्यु꣢꣯ब्जवी꣣꣬र्य꣢꣯म् ( साम० ९५ ); दू꣣꣬ढ्य꣢꣯म् (साम० १११), (००१-०५४) ( साम० ४९० ); वाजं꣢꣯ वा꣣꣬ज्य꣢꣯क्रमीत् ( साम० ६५५ )। ' इति । 

यदा तु द्वावुदात्तौ समागच्छेतां, ताभ्यां परतश् चानुदात्तो यदि स्यात्, तदा प्रथम एवोदात्त: '२उ' इति उकारसहितेन द्व्याङ्कन लिङ्ग्यते ऽन्यस् त्व् अचिह्नित एव रक्ष्यते,+++(5)+++ यथा- 'ऊ꣣त्या꣢꣫ वसो꣣ (साम० ४१ ); त्व꣢꣫मित्स꣣प्र꣡था꣢ ( साम० ४२ ); यो꣢꣫ विश्वा꣣ (साम० ४४ ) आ꣣दित्यं꣢꣫ विष्णु꣣ꣳ ( साम० ९१ ); वो꣢च꣣द्ब्र꣢꣫ह्मेति꣣ ( साम० ९४);  स्वध्व꣣रं꣢꣫ जनं꣣ ( साम० ९६ ); पू꣣र्व्यं꣢꣫ वचो꣣ (साम० ९८ ); इति ।

इत्येवं सर्वेषां स्वरचिह्नानां यथास्थानं सुविन्यासो दृश्यते सामवेदे साम-गानेषु च ।


## सामपाठभदाः
क्वचिदेते सामवेदमन्त्राः पदभेदेन , क्वचित् शब्दव्युत्क्रमेण, क्वचित् स्वर भेदेन, क्वचिद् अक्षर-भेदेन, क्वचिच् च पादव्युत्क्रमेण ऋग्वेद-पाठाद् भिन्ना इव दृश्यन्ते । अभ्यसनीयोऽयं ऋक्-साम-पाठ-भेद-विषयः । साङ्ख्यायनादिपु ऋग्वेदीय-शाखास्व् अन्यासु पाठ-भेद-भिन्ना एते मन्त्रा भवेयुर् इति यत् कैश्चिन् मन्यते, तदेव समीचीनम् इव प्रतिभाति । सर्वेऽपि पाठभेदा एवम् अन्त्रिप्य शाखान्तरषु द्रष्टव्याः इति ।

सामवेदे वालखिल्य-मन्त्रा अपि संगृहीताः सन्ति । अतो वालखिल्यमन्त्राणां शाकलके ऋग्वेदे संग्रहकरणाद् ऊर्ध्वम् एव सामवेदरचना संजाता इत्य् अनुमातुं शक्यते; अथवा यस्यां ऋक्शाखायां वालखिल्यमन्त्राः मूलतः सन्ति, तस्याः शाखासंहिताया एवैते साममन्त्राः संगृहीता भवेयुर् इति मतं समीचीन-तरम् । शाकलीये ऋग्वेदे ' अथ वालखिल्यं, इति वालखिल्यम्' इति परिधी-करणाद् अनुमीयते, यद् एते वालखिल्यमन्त्राः पूर्व ऋग्वेदीय-शाकल-संहितायां नासन्न् इति ।+++(5)+++ अन्यथा ' अथ-इति ' करणस्य न किञ्चिद् अपि संभाव्यते प्रयोजनान्तरम् । सामवेदे तु वालखिल्य-मन्त्राणां संग्रहाद् एवानुमीयते यद् एतद् ऋग्वेदे शाकलके वालखिल्य-सूक्तसंग्रहः सामवेदात् प्राचीन एवेति ।

"वेदानां सामवेदोऽस्मि ” इति भगवद्गीतावचन-बलेन भगवद्गीता-कालात् पूर्वम् एव सामवेदस्यास्येदृङ् माहात्म्यं विभूति-रूपत्वं च महापुरुषैः स्वीकृतम् इति प्रतिभाति । भगवद्वीताकालश् च वर्षाणां सहस्त्रद्वयाद् अर्वाचीनस् तु न कथम् अपि संभाव्यते । सामवेदस्य विभूतिमत्त्वस्वीकारायापि समुचितकालखण्डस्य व्यतिगमनम् आवश्यकमेव ।

ननु सन्त्यस्मिन् सामवेदे १०५ मन्त्राः (अथवा विहायारण्यकं महानाम्न्यार्चिकं च ७६ मन्त्राः ) ये समुपलभ्यमानायां ऋग्वेदस्य शाकलशाखायां नोपलभ्यन्ते, कथं कुतो वा तेषामस्सिन् सामवेद आगमः ? उच्यते, यद्य् अपि शाकलसंहितायाम् एतेषां मन्त्राणाम् अदर्शनं, तथापि सांख्यायन-संहितायां तेषां दर्शनं भवेद् इति यत् कैश्चित् तर्क्यते तद् युक्तियुक्तम् इति वयम् उत्पश्यामः ।

## ऋग्वेदादिषु सामप्रशंसा
वेदमन्त्रेषु बहुविधा सामप्रशंसा श्रूयते, ऋग्वेदमन्त्रेषु शंसितं बहुशोऽङ्गिरसां साम, यथा

> ( देवाः) अङ्गिरसां सामभिः स्तूयमानाः । ( ऋ. १।१०७।२)  
अङ्गिरसो न सामभिः (ऋ. १०१७८१५ ) इत्यादि । 
________
शकुनि-पक्षि-गानं सामगानम् इव प्रतिभातीत्य् उक्तम्--

> उभौ वाचौ वदति सामगा इव गायत्रं च त्रैष्टुभं चानु राजति ॥  
उद्गातेव शकुने साम गायसि ब्रह्मपुत्र इव सवनेषु शंससि ॥ (३० २।४३।१-२)

शकुनि-स्वर-वत् सामगाने स्वरप्रयोगो भवतीत्य् अनुमीयत एतस्मान् मन्त्रवर्णात् । 
________

यो जागर्ति, तम् एव विद्वांसं सामानि यन्ति, यस्तु निद्राति, स सामगाने न शक्यो भवितुं प्रवीण इति प्रदर्शयन्न् आह- 

> 'यो जागार तम् ऋचः कामयन्ते, यो जागार तम् उ सामानि यन्ति'। (ऋ० ५/४४।१४ )

इति। 

________
तथा च सर्वे विद्वांस सामगायकम् एव प्रशंसन्तीति कथयति--

> 'तमेव ऋषि तम् उ ब्रह्माणम् आहुर् यज्ञन्यं साम-गाम् उक्थशासम् ' (ऋ. १०११०७।६ ) 

________
तथैव गीयमानं साम गायकम् अवतीति प्रदर्शयति

> उपगासिषत् श्रवत् साम गयिमानम् (ऋ. ८1८१॥५)  
यूयम् ऋषिम् अवथ साम-विप्रं (ऋ. ५/५/१४ )

सामविप्रं सामकुशलं सामगानप्रवीणं वा देवा अवन्तीति । 

________
तथा च शुद्धां देवतां शुद्धेनैव साम्ना स्तोता स्तोत्विति निदर्शयन्नाह

> 'एतो विन्द्रं स्तवाम शुद्धं शुद्धेन लाम्ना ।' (ऋ. ८1९५७ )  
> इन्द्राय साम गायत विप्राय बृहते बृहत्। (ऋ. १९४१, अथर्व. २०६२।५)
> बृहस्पतिः सामभिः ऋक्वो अर्चतु। (*. १०३६।५)
अर्चन्त एके महि साम मन्वत (र. ८।२९।१०) 

तथा चान्यापि सामप्रशंसा

> आङ्गूष्यं शवसानाय साम। (ऋ. ११६२।२)  
ऋतस्य साम व्रणयन्त देवाः। (ऋ. ११४७११)  
गायत्रेण प्रति मिमीते अर्कमर्केण साम त्रैष्टुभेन वाकम् । (र. ११६४१२४, अथर्व. ९।१०।१२)  
येन परः सानो विदुः। (ऋ० २।२३।१६)  
स्वष्टाजनत् साम्नः साम्नः कविः। (ऋ. २।२३।१७)  
साम कृण्वन् सामन्यो विपश्चित् क्रन्दन्नेति । (ऋ. ५।९६।२२)  
परावतो न साम तद्यत्रा रणन्ति धीतयः। (ऋ. ९।१११।२)
स हि द्युता विद्युता वेति साम (ऋ. १०.९९।२) 

ईदृग्विधानि सामानि परस्मात् पुरुषाद् एव समुद्भूतानीत्य् उच्यते, यथा

> तस्माद् यज्ञात् सर्वहुत  
> ऋचः सामानि जज्ञिरे। (१०९०९) इति । 

एवं विधा अनेके सामप्रशंसापरा मन्त्रा यथर्ग्वेदे तथैव यजर्वेदे ऽथर्ववेदे ऽपि दृश्यन्ते । यथा

> ... सामगेभिः आदित्येभिः ......। इष्टापूर्तम् अवतु नः ......। (अधर्व. २।१२।४)  
> ऋचं साम यजामहे याभ्यां कर्माणि कुर्वते । (अथर्व. ७५४१)  
> बृहतः परि सामानि । (अथर्व. ८।९।४)  
> षड् जाता भूता प्रथमजर्तस्य  
> षडु सामानि षडहं वहन्ति ।  
> षड् योगं सीरम् अनु सामसाम  
> षडाहुर् द्यावा-पृथिवीः षड् उर्वीः। (अथर्व. ८।९।१६)  
> सामानि यस्य लोमानि। (अथर्व. ९।६।२)  
> ...... सपत्नह ऋक्-संशितः साम-तेजाः। (अथर्व. १०५।३०)  
> यत्र ऋषयः प्रथमजा  
> ऋचः साम यजुर् मही। (अथव. 101011४)  
> सामानि यस्य लोमानि ...... स्कम्भ तं ब्रूहि कतमः स्विद् एव सः। ( अथर्ष. १०७।२०)  
> साम्ना ये साम संविदुर् अजस् तद् ददृशे क्व। ( अथव. १०१८४१)  
> .........सामानि बिभ्रती। (अथर्व. १०।१०।१४)  
> ब्रह्मणा परिगृहीता साम्ना पर्यूढा। (अथर्व, ११।३।१५)  
> ऋक् साम यजुर् ऊच्छिष्ट  
> उद्गीथः प्रस्तुतं स्तुतम् ।  
> उच्छिष्टे स्वरः साम्नो  
> मेडिश्च तन्मयि। (अथवं. ११७१५)  
> ऋचः सामानि भेषजा ॥ (अथर्व. ११७॥२४ )  
> शरीरं ब्रह्म प्राविशद् ऋचः सामाथो यजुः । (अथर्व. ११३८।२३)  
> ऋचः सामानि छन्दांसि...... उच्छिष्टाज्जज्ञिरे सर्वे। (अथर्व. ११।७१२४)  
> ब्रह्माणो यस्याम् अर्चन्त्य् ऋग्भिः साम्ना यजुर्वेदः। (अर्थव. १२१११३८)  
> तमृचश् च सामानि च यजूंषि च ब्रह्म चानुव्यचलन् । ( अथर्व. १५/६८)  
> ऋचां च वै स साम्नां च...... ब्रह्मणश् च प्रियं धाम भवति । (अथर्व, १५।६।९) 

एतमन्त्रैर् असंशयं सूच्यते यद् अगथर्व-समये सामगानं समृद्धम् एवासीदिति । ऋग्-वेदे दृश्यन्त एतानि साम्नां नामानि वैरूपं, बृहत् , गौरिवीति, रैवतं, अर्कं, गायत्रं, श्लोकं, भद्रं, इत्यादीनि । एवम् एव वेदे ऽथर्वणेऽपि सामनामानि दृश्यन्ते ।

यजुर्वेदे रथन्तरं (वा. य. १०।१० ), बृहत् ( य. १०.११ ), वैरूपं ( य, १०/१२), वैराजं ( य. १०।१५), वैखानसं, वामदेव्यं, यज्ञायज्ञियं, ( य. १२।४ ), शाक्वरं, रैवतं ( य. १०१४ ), गायत्रं, गौरिवीतं, अभीवर्तं, क्रोशं, सव्यस्यर्धि, प्रजापतेर् हृदयं, श्लोकं, अनुश्लोकं, भद्रं, राजन् , अर्क्यं, इलान्दम् इत्यादीनि ।

ऐतरेये ब्राहाणेऽपि- बृहत्, रथन्तरं, वैरूपं, वैराजं, शाक्वरं, रैवतं, गायत्रं, श्यैतं, नौधसं, रौरवं, यौधाजयं, अग्निष्टोमीयं, भासं, विकर्णम् इत्यादीनि दृश्यन्ते ।

एतानि साम्नां वैशिष्ठ्य-बोधकानि नामानि सूचयन्ति, यद् ऋग्-वेद-समयेऽपि विविधानि सामगानान्य् आसन्न् इति । यजुर्वेदस्याथर्ववेदस्यैतरेयस्य ब्राह्मणस्य च समये तु यज्ञस्य समृद्धत्वात् साम-समृद्धिर् एवासीद् इति स्पष्टम् । ये तु साम-गानम् आधुनिकम् एवेति वदन्ति, तेषां निर्मूलम् एव तत् कथनम् इत्य् एतेन सिद्धयति ।

## सामस्वरगणना
सामवेदस्य स्वरगणना अत्यन्तमेव समीचीना वर्तते । नैतादृशी परिगणना स्वराणां केनापि कृता ऽन्येषां वेदानाम् । अत्र अस्या गणनाया विषये किञ्चिद् अवश्यं वक्तव्यम् -

रे꣣व꣡ती꣢र्नः सध꣣मा꣢द꣣ इ꣡न्द्रे꣢ सन्तु तु꣣वि꣡वा꣢जाः। क्षु꣣म꣢न्तो꣣ या꣢भि꣣र्म꣡दे꣢म॥ 14-1:1084 ॥
आ꣢ घ꣣ त्वा꣢वा꣣न् त्म꣡ना꣢ यु꣣क्तः꣢ स्तो꣣तृ꣡भ्यो꣢ धृष्णवीया꣣नः꣢। ऋ꣣णो꣢उक्षं꣣ न꣢ च꣣꣬क्रयोः꣢꣯ ॥ 14-2:1085 ॥
आ꣡ यद्दुवः꣢꣯ शतक्रत꣣वा꣡ कामं꣢꣯ जरितृ꣣णा꣢म्। ऋ꣣णो꣢उक्षं꣣ न꣡ शची꣢꣯भिः ॥ 14-3:1086 ॥ ॥14 (ठी)॥ [धा. 18 । उ 2 । स्व. 4।]

अत्र +अङ्कचिह्न-रहितान्य् अक्षराण्य् एतानि  

- ( प्रथममन्त्रे ) नः । स । स । न्तु । इति चत्वारि ।
- (द्वितीयमन्त्रे ) धृ । ष्ण । वि। र । इति चत्वारि ।
- (तृतीयमन्त्रे ) य। दु । श । त । क । का। ज। रि । र । श। इति दश । 

सर्वाण्य् एतानि मिलित्वा अष्टादश भवन्ति । एतानि (धा. १८) इति संकेतेन संलिखितानि । अत्र त्व् अयं विशेषः, यान्यन्त्याक्षराणि "जाः। म। भिः।" इति त्रीणि, तानि अङ्क-चिह्न-रहितान्य् अपि नैव गण्यन्ते, तेषाम् अन्ते अवस्थानात् ।+++(5)+++ चिह्न-रहितान्य् अन्त्याक्षराणि नैव गणनीयानीति नियमात् । एवं अस्मिन्मन्त्रत्रये अष्टादशाक्षराणि चिह्न-रहितानीति दृष्टव्यम् ।

उकार-चिह्निते द्वे एवाक्षरे । द्वितीयमन्त्रे'णो' इति, तृतीयमन्त्रेऽपि तदेवाक्षरम् उकारित - एवम् उकार-चिह्नितौ द्वाव् एवात्रोदात्तौ, तौ तु - 'उ० २' इति संकेतेनात्र प्रदर्शितौ ।

रकार-चिह्निताः स्वरितास् तु भत्र चत्वारः । द्वितीयमन्त्रे ( क्योः ) इत्येकः । तृतीये मन्त्रो त्रयः " वः। म ची।" इति । एवं चत्वारो भवन्ति । ते ' स्व. ४ ' इति संकेतेन दर्शिताः । एतया स्वर-गणनया मन्त्राणां मध्ये स्वर-प्रमादो न भवितुं कदाचिद् अपि शक्नोति । अतः एवं-विधा गणना स्वरस्थिरी-करणाय सर्वेषु वेदेषु कर्तुं योग्यैव । 

अस्याश् च गणनाया सङ्केतो 'ठी' इति दृश्यतेऽत्र । 'ठी' इत्यस्माद् एवाक्षराद् एषा स्वरगणना ज्ञायते, यथा 'ठी' इत्यत्र '+ ई' इति द्वावेव वर्णौ स्तः । ई इति 'अ-आ-इ-ई' इत्यत्र, चतुर्थः स्वरो वर्तते, स तु ‘स्व. ४' इति संकेतेन सुच्यते । ठ इति ट- वर्गस्य द्वितीयं व्यञ्जनं, तत्तु ' उ०२' इति सङ्केतेन सूच्यते, द्वितीयम् एवैतद् व्यञ्जनं ट-वर्गे।

'धा. १८' इति सङ्केते स्थिता १८ संख्या तस्याः पञ्चभिर् भाग-हारे+++(←modulo)+++ ऽवशिष्टास् त्रयः । तृतीयस्य वर्गस्यैषा संख्या सूचिका । क च-ट-त-प इति पञ्चैव वर्गाः, तत्र तृतीयः 'ट' इति वर्गोऽनया संख्यया सूच्यते । अस्मिन् वर्गे च द्वितीयं 'ठ' इति व्यञ्जनं, तत् सूचितं ' उ० २' इत्येतया उकार-सहितया द्वि-संख्यया। 'स्व० ४ ' इत्येतेन चतुर्थः स्वर सूचित; 'ई' इति । एवं (+ई ) 'ठी ' इति सर्वेषां संकेतानां बोधकम् अक्षरं भवति । पञ्चभिर् भागहारेणावशिष्टया संख्यया वर्गाणामेवं बोधो भवति -

| अवशिष्टा संख्या | वर्गः |
|:------------:|------|
| १            | क    |
| २            | च    |
| ३            | ट    |
| ४            | त    |
| ५            | प    |

यत्र १५, २०, ४० इत्येवं धारीसंख्या भवेत् तदा तत्र पवर्गेणैव भाव्यम् । 

उदात्तस्वरेण वर्गस्थं व्यञ्जनं बुध्यते, तद्यथा

| संख्या | वर्ग-व्यञ्जनम् |
|:------------:|------|
| उ.१            | क च ट त प|
| उ.२            | ख छ ठ थ फ |
| उ.३            | ग ज ड द ब |
| उ.४            | घ झ ढ ध भ |
| उ.५            | ङ ञ ण न म |

स्वरिताङ्केन स्वरा बुध्यन्ते, यथा - 

| संख्या | स्वरः |
|:------------:|------|
| स्व.१            | अ |
| स्व.२            | आ  |
| स्व.३            | इ  |
| स्व.४            | ई |
| स्व.५            | उ |

इत्यादयः।

