+++
title = "०६"

+++

रथमारोक्ष्यन्नाना पाणिभ्यां चक्रे अभिमृशेत् अहन्ते पूर्वं पादावालभेद्बृहद्रथन्तरे ते चक्रे १   
वामदेव्यमक्ष इत्यक्षाधिष्ठाने २   
दक्षिणपूर्वाभ्यामारोहेत् वायोष्ट्वा वीर्येणारोहामीन्द्रस्यौजसाधिपत्येनेति ३
रश्मीन्सम्मृशेदरश्मिकान्वा दण्डेन ब्रह्मणो वस्तेजसा सङ्गृह्णामि सत्येन वस्सङ्गृह्णामीति ४
अभिप्रवर्त्तमानेषु जपेत् सहस्रसनिं वाजमभिवर्त्तस्व रथ देव प्रवह वनस्पते वीड्वङ्गो हि भूया इति ५
एतयान्यान्यपि वानस्पत्यानि ६   
स्थिरौ गावौ भवतां वीडुरक्ष इति रथाङ्गमभिमृशेत् ७   
सुत्रामाणं पृथिवीं द्यामनेहसमिति नावम् ८   
नवरथेन यशस्विनं वृक्षं ह्रदं वाविदासिनं प्रदक्षिणं कृत्वा फलवतीः शाखा आहरेत् ९   
अन्यद्वा कौटुम्बम् १०   
संसदमुपयायात् ११   
अस्माकमुत्तमं कृधीत्यादित्यमीक्षमाणो जपित्वावरोहेत् १२
ऋषभं मा समानानामित्यभिक्रामन् १३   
वयमद्येन्द्रस्य प्रेष्ठा इत्यस्तं यात्यादित्ये १४   
तद्वो दिवो दुहितरो विभातीरिति व्युष्टायाम् १५  
