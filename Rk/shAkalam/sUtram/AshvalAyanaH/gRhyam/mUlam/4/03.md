+++
title = "०३"

+++

अथैतानि पात्राणि योजयेत् १   
दक्षिणे हस्ते जुहूम् २   
सव्य उपभृतं ३
दक्षिणे पार्श्वे स्फ्यम् । सव्येग्निहोत्रहवणीम् ४   
उरसि ध्रुवाम् । शिरसि कपालानि । दत्सु ग्राव्णः ५   
नासिकयोः स्रुवौ ६
भित्वा चैकम् ७   
कर्णयोः प्राशित्रहरणे ८   
भित्वा चैकम् ९   
उदरे पात्रीम् १०
समवत्तधानञ्च चमसम् ११   
उपस्थे शम्याम् १२   
अरणी ऊर्वोः । उलूखलमुसले जद्घयोः १३   
पादयोः शूर्पे १४   
छित्वा चैकम् १५   
आसेचनवन्ति पृषदाज्यस्य पूरयन्ति १६
अमा पुत्रो दृषदुपले कुर्वीत १७   
लौहायसञ्च कौलालम् १८
अनुस्तरण्यावपामुत्खिद्य शिरोमुखं प्रच्छादयेदग्नेर्वर्मपरिगोभिर्व्ययस्वेति १९   
वृक्का उद्धृत्य पाण्योरादध्यादतिद्रवसारमेयौ श्वानाविति दक्षिणे दक्षिणं सव्ये सव्यम् २०
हृदये हृदयं २१   
पिण्ड्यौ चैके २२   
वृक्कापचार इत्येके २३   
सर्वां यथाङ्गं विनिक्षिप्य चर्मणा प्रच्छाद्येममग्ने चमसं मा वि जिह्वर इति प्रणीताप्रणयनमनुमन्त्रयते २४   
सव्यं जान्वाच्य दक्षिणाग्नावाज्याहुतीर्जुहुयादग्नये स्वाहा कामाय स्वाहा लोकाय स्वाहानुमतये स्वाहेति २५   
पञ्चमीमुरसि प्रेतस्यास्माद्वै त्वमजायथा अयन्त्वदधिजायतामसौ स्वर्गाय लोकाय स्वाहेति २६  
