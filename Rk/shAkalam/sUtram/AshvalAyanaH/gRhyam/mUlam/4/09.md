+++
title = "०९"

+++

अथ शूलगवः १   
शरदि वसन्ते वार्द्रया २   
श्रेष्ठं स्वस्य यूथस्य ३
अकुष्ठिपृषत् ४   
कल्माषमित्येके ५   
कामं कृष्णमालोहवांश्चेत् ६   
व्रीहियवमतीभिरद्भिरभिषिच्य ७   
शिरस्त आभसत्तः ८   
रुद्राय महादेवाय जुष्टो वर्धस्वेति ९   
तं वर्धयेत्सम्पन्नदन्तमृषभं वा १०   
यज्ञियायां दिशि ११   
असन्दर्शने ग्रामात् १२   
ऊर्द्ध्वमर्धरात्रात् । उदित इत्येके १३
वैद्यं चरित्रवन्तं ब्रह्माणमुपवेश्य सपलाशामार्द्रशाखां यूपं निखाय व्रतत्यौ कुशरज्जू वा रशने अन्यतरया यूपं परिवीयान्यतरयार्धशिरसि पशुं बध्वा यूपे रशनायां वा नियुनक्ति यस्मै नमस्तस्मै त्वा जुष्टं नियुनज्मीति १४
प्रोक्षणादि समानं पशुना विशेषान्वक्ष्यामः १५   
पात्र्या पलाशेन वा वपां जुहुयादिति ह विज्ञायते १६   
हराय मृडाय शर्वाय शिवाय भवाय महादेवायोग्राय भीमाय पशुपतये रुद्राय शङ्करायेशानाय स्वाहेति १७   
षड्भिर्वोत्तरैः १८
रुद्राय स्वाहेति वा १९   
चतसृषुचतसृषु कुशसूनासु चतसृषु दिक्षु बलिं हरेद्यास्ते रुद्र पूर्वस्यां दिशि सेनास्ताभ्य एनं नमस्ते अस्तु मा मा हिंसीरित्येवं प्रतिदिशं त्वादेशनम् २०   
चतुर्भिः सूक्तैश्चतस्रो दिश उपतिष्ठेत कद्रुद्रायेमा रुद्रायाते पितरिमा रुद्राय स्थिरधन्वन इति २१   
सर्वरुद्रयज्ञेषु दिशामुपस्थानम् २२   
तुषान् फलीकरणांश्च पुच्छञ्चर्मशिरः पादानित्यग्नावनुप्रहरेत् २३   
भोगं चर्मणा कुर्वीतेति शांवत्यः २४   
उत्तरतोऽग्नेर्दर्भवीतासु कुशसूनासु वा शोणितं निनयेच्छ्वासिनीर्घोषिणीर्विचिन्वतीः समश्नुतीः सर्पा एतद्वोऽत्र तद्धरध्वमिति २५   
अथोदङ्ङावृत्य श्वासिनीर्घोषिणीर्विचिन्वतीः समश्नुतीः सर्पा एतद्वोऽत्र तद्धरध्वमिति सर्पेभ्यो यत्तत्रासृगूवध्यं वावस्रुतं भवति तद्धरन्ति सर्पाः २६   
सर्वाणि ह वा अस्य नामधेयानि २७   
सर्वाः सेनाः २८   
सर्वाण्युच्छ्रयणानि २९   
इत्येवंविद्यजमानं प्रीणाति ३०   
नास्य ब्रुवाणं च न हिनस्तीति विज्ञायते ३१   
नास्य प्राश्नीयात् ३२   
नास्य ग्राममाहरेयुरभिमारुको हैष देवः प्रजा भवतीति ३३   
अमात्यानन्ततः प्रतिषेधयेत् ३४   
नियोगात्तु प्राश्नीयात्स्वस्त्ययन इति ३५   
स शूलगवो धन्यो लोक्यः पुण्यः पुत्र्यः पशव्य आयुष्यो यशस्यः ३६   
इष्ट्वान्यमुत्सृजेत् ३७   
नानुत्सृष्टः स्यात् ३८   
न हापशुर्भवतीति विज्ञायते ३९   
शन्तातीयं जपन्गृहानियात् ४०
पशूनामुपताप एतमेव देवं मध्ये गोष्ठस्य यजेत् ४१   
स्थालीपाकं सर्वहुतम् ४२
बर्हिराज्यञ्चानुप्रहृत्य धूमतो गा आनयेत् ४३   
शन्तातीयं जपन्पशूनां मध्यमियान्मध्यमियात् ४४   
नमः शौनकाय नमः शौनकाय ४५  

इति चतुर्थोऽध्यायः आश्वलायनगृह्यसूत्रं समाप्तम्