+++
title = "२२"

+++

मेखलामाबध्य दण्डं प्रदाय ब्रह्मचर्यमादिशेत् १   
ब्रह्मचार्यस्यपोऽशान कर्म कुरु दिवा मास्वाप्सीराचार्याधीनो वेदमधीष्वेति २   
द्वादश वर्षाणि वेदब्रह्मचर्यम् ३   
ग्रहणान्तं वा ४   
सायं प्रातर्भिक्षेत ५   
सायं प्रातः समिधमादध्यात् ६
अप्रत्याख्यायिनमग्रे भिक्षेताप्रत्याख्यायिनीं वा ७   
भवान् भिक्षां ददात्वित्यनुप्रवचनीयमिति वा ८   
तदाचार्याय वेदयीत तिष्ठेदहःशेषम् ९
अस्तमिते ब्रह्मौदनमनुप्रवचनीयं श्रपयित्वाचार्याय वेदयीत १०   
आचार्यः समन्वारब्धे जुहुयात्सदसस्पतिमद्भुतमिति ११   
सावित्र्या द्वितीयम् १२   
यद्यत्किञ्चात ऊर्ध्वमनूक्तं स्यात् १३
ऋषिभ्यस्तृतीयम् १४   
सौविष्टकृतं चतुर्थम् १५   
ब्राह्मणान्भोजयित्वा वेदसमाप्तिं वाचयीत १६   
अत ऊर्ध्वमक्षारलवणाशी ब्रह्मचार्यधःशायी त्रिरात्रं द्वादशरात्रं संवत्सरं वा १७   
चरितव्रताय मेधाजननं करोति १८   
अनिन्दितायान्दिश्येकमूलं पलाशं कुशस्तम्बं वा पलाशापचारे प्रदक्षिणमुदकुम्भेन त्रिः परिषिञ्चन्तं वाचयति सुश्रवः सुश्रवा असि यथा त्वं सुश्रवः सुश्रवा अस्येवं मां सुश्रवः सौश्रवसं कुरु । यथा त्वं देवानां यज्ञस्य निधिपोऽस्येवमहं मनुष्याणां वेदस्य निधिपो भूयासमिति १९   
एतेन वापनादिपरिदानान्तं व्रतादेशनं व्याख्यातम् २०
इत्यनुपेतपूर्वस्य २१   
अथोपेतपूर्वस्य २२   
कृताकृतं केशवपनं मेधाजननं च २३   
अनिरुक्तं परिदानम् २४   
कालश्च २५   
तत्सवितुर्वृणीमह इति सावित्रीं२६
