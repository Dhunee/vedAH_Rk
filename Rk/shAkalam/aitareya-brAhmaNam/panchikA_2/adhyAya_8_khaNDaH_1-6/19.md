+++
title = "१९"

+++
ऋषयो वै सरस्वत्यां सत्रमासत ते कवषमैलूषं सोमादनयन्दास्याः पुत्रः
कितवोऽब्राह्मणः कथं नो मध्येऽदीक्षिष्टेति
तम्बहिर्धन्वोदवहन्न् अत्रैनम्पिपासा हन्तु
सरस्वत्या उदकम्मा पादीति स बहिर्धन्वोदूळ्हः पिपासया वित्त
एतदपोनप्त्रीयमपश्यत्प्र देवत्रा ब्रह्मणे
गातुरेत्विति तेनापाम्प्रियं धामो-पागछत्तमापोऽनूदायंस्तं
सरस्वती समन्तम्पर्यधावत्तस्माद्धाप्येतर्हि
परिसार-कमित्याचक्षते यदेनं सरस्वती
समन्तम्परिससार ते वा ऋषयोऽब्रुवन् विदुर्वा इमां देव उपेमं ह्वयामहा इति
तथेति तमुपह्वयन्त तमुपहूयैतदपोनप्त्रीयमकुर्वत प्र देवत्रा ब्रह्मणे
गातुरेत्विति तेनापाम्प्रियं धामोपागछन्नुप देवानामुपापाम्प्रियं धाम
गछत्युप देवानां जयति परमं लोकं य एवम्वेद यश्चैवं
विद्वानेतदपोनप्त्रीयं कुरुते
तत्संततमनुब्रूयात्संततवर्षी ह प्रजाभ्यः पर्जन्यो भवति यत्रैवं
विद्वाइनेतत्संततमन्वाह यदवग्राहमनुब्रूयाज्जीमूतवर्षी ह प्रजाभ्यः
पर्जन्यः स्यात्तस्मात्तत्संततमेवानूच्यं तस्य त्रिः प्रथमां
संततमन्वाह तेनैव तत्सर्वं 

संततमनूक्तम्भवति १९




 

