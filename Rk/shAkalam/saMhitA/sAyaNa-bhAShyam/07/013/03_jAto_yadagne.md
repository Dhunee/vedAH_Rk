+++
title = 3

+++
हे **अग्ने** **जातः** सूर्यात्मना जातस्त्वम् **इर्यः** स्वामी प्रेरयन् वा **परिज्मा** परितो गन्ता सन् **पशून्न** **गोपाः** । यथा गवां पालकः पशून् पश्यति तद्वत् । **यत्** यदा **भुवना** भूतानि **व्यख्यः** रक्षार्थं पश्यसि तदा **ब्रह्मणे** । ब्रह्म स्तोत्रम् । तदर्थं **गातुं** गतिं फलप्राप्तिं **विन्द** । यद्वा । ब्रह्मणे ब्राह्मणार्थं गातुं विन्द । येन ब्राह्मणा उपद्रवान्निर्गच्छन्ति तं गातुं विन्देत्यर्थः । स्पष्टमन्यत् ॥ ॥ १६ ॥