+++
title = "०७ आ सोता"

+++

हे ऋत्विजः आसोत सोममभिषुणुत षुञ् अभिषवे लोटि छान्दसोविकरणस्य लुक् तप्तनप्तनथनाश्चेति तस्यतबादेशः । किञ्च परिषिञ्चत परितस्तं वसतीवर्यादिभिः सिञ्चत । कीदृशं अश्वन्न अश्वमिव वेगिनं स्तोमं स्तव्यं अप्तुरं अन्तरिक्षस्थितानामुदकानाम्प्रेरकं रज- स्तुरं तेजसाञ्च प्रेरकं वनक्रक्षं उदकानां वर्षकं यद्वा काष्ठेषु पात्रेषु विप्रकीर्णं उदप्रुतं उदके गच्छन्तं प्लवमानं सोममभिषुणुत अभिषिञ्चत ॥ ७ ॥