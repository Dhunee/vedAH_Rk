+++
title = 6

+++
सोम एवंरूपो भवति । **देवानां** स्तोत्रकारिणामृत्विजां **ब्रह्मा** ब्रह्माख्यर्त्विक्स्थानीयो भवति । यद्वा । देवानां द्योतमानानामिन्द्रादीनां ब्रह्मा राजा भवति । तथा **कवीनां** क्रान्तप्रज्ञानां **पदवीः** । स्खलन्ति पदानि साधुत्वेन यो योजयति स पदवीः । वी गत्यादिष्वित्येतस्मात् क्विपि रूपम् । तथा **विप्राणां** मेधाविनां मध्ये **ऋषिः** भवति । यः परोक्षं पश्यति स ऋषिः ‘ ऋषिर्दर्शनात्' (निरु. २. ११) इति । **मृगाणां** **महिषः** भवति । महिषाख्यो बलवान् राजा भवति । तथा **गृध्राणां** पक्षिविशेषाणां **श्येनः** शंसनीयः पक्षिराजो भवति । **वनानाम्** । वनतिर्हिंसाकर्मा। हिंसकानां छेदकानां मध्ये **स्वधितिः** एतन्नामकछेदकोऽसि । एवं प्रभावः **सोमः** **रेभन्** शब्दायमानः सन् **पवित्रम्** ऊर्णास्तुकेन कृतम् **अत्येति** अतिगच्छति ॥