+++
title = 1

+++
इयमुत्तरा च द्वे ऐन्द्र्यावित्याहुः । तत्रोपपत्तिमेवमाहुः । तं प्रत्नथा इत्येषा शुक्रामन्थिग्रहणे विनियुक्ता । ऐन्द्रौ च शुक्रामन्थिनौ ।' यदैन्द्रं शंसति तेन शुक्रामन्थिना उक्थवन्तौ' ( ऐ. ब्रा. ३. १ ) इति हि ब्राह्मणम् । अध्वर्युसंप्रैषोऽपि भवति । ‘प्रातःप्रातः सवस्य शुक्रवतो मधुश्चुत इन्द्राय सोमान्प्रस्थितान्प्रेष्य' (श. ब्रा. ४. २. १. २३) इति । प्रशास्तृप्रैषश्च भवति ‘होता यक्षदिन्दं प्रातः प्रातःसावस्य' ( आश्व. श्रौ. ५. ५) इत्यादि । ‘प्रस्थिता इन्द्राय सोमाः' इति याज्या चैन्द्री 'इदं ते सोम्यं मधु' ( आश्व. श्रौ. ५. ५ ) इति । तस्मादैन्द्र्यौ ॥ **तम्** इन्द्रं **प्रत्नथा** पुरातना यजमाना इव **पूर्वथा** अस्मदीयाः पूर्वे यथा **विश्वथा** विश्वे सर्वे प्राणिनो यथा **इमथा** इमे इदानीं वर्तमानाः यजमानाः । ते यथेन्द्रस्य स्तुत्या फलमलभन्त तद्वद्वयमपि हे अन्तरात्मन् त्वमपि **ज्येष्ठतातिं** ज्येष्ठं **बर्हिषदं** बर्हिषि सीदन्तं **स्वर्विदं** सर्वज्ञं सर्वस्य लम्भयितारं वा **प्रतीचीनं** प्रत्यस्मदभिमुखमञ्चन्तं **वृजनम्** । बलनामैतद्बलवति वर्तते । बलवन्तम् **आशुं** शीघ्रगामिनं व्याप्तं वा **जयन्तं** सर्वमभिभवन्तमिन्द्रं **गिरा** स्तुत्या साधनेन **दोहसे** धुक्ष्व सर्वदा सर्वान् कामान् । इत्यन्तरात्मनः' प्रैषः' । **यासु** स्तुतिषु **वर्धसे** प्रवृद्धो भवसि वर्धयसि वेन्द्रं यया स्तुत्येति । यास्विति व्यत्ययेन बहुवचनम् ॥