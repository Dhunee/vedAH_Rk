+++
title = 6

+++
इयं श्रुतरथस्य राज्ञो दानस्तुतिः । **यः** राजा **वाजिनीवान्** अन्नवान् श्रुतरथः **रोहितौ** रोहितवर्णौ वाजिनौ वेजनवन्तावश्वौ **त्रिभिः** **शतैः** गवां धनानां वा उक्तसंख्याभिः **सचमानौ** संगच्छमानौ **अदिष्ट** । ददातेः दिशतेर्वा लुङीदं रूपम् ॥ **यूने** सर्वत्र मिश्रयित्रे नित्यतरुणाय वा **अस्मै** श्रुतरथाय **क्षितयः** सर्वाः प्रजाः **दुवोया** ॥ तृतीयैकवचनस्य याजादेशः ॥ परिचर्यया **सं** **नमन्तां** प्रणता भवन्तु । सेवन्तामित्यर्थः । हे **मरुतः** इति इन्द्रसहायभूतानां मरुतां संबोधनम् ॥ ॥ ७ ॥