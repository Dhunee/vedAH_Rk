+++
title = 13

+++
हे **इन्द्राग्नी** **उभा** उभौ संहत्य वर्तमानौ **वां** युवां **हुवे** आह्वयामि । किमर्थम् । **आहुवध्यै** आभिमुख्येन होतुम् । तथा **उभा** उभौ युवामाह्वये **राधसः** राधसा राधकेन हविषा **सह** युगपदेव **मादयध्यै** मादयितुं तर्पयितुम् । सर्वेषु देवेषु सत्सु आवयोराह्वाने किं कारणमिति चेदुच्यते । **उभा** उभौ तौ युवाम् **इषाम्** अन्नानां **रयीणां** धनानां च **दातारौ** स्थः । अतः कारणात् **उभा** उभौ **वां** युवां **वाजस्य** अन्नस्य **सातये** संभजनाय हुवे आह्वये ॥