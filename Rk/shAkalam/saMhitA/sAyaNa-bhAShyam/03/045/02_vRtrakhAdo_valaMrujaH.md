+++
title = 2

+++
सोयम् **इन्द्रः** **वृत्रखादः** । वृत्रं खादति हिनस्तीति वृत्रखादः । **वलंरुजः** । वृणोत्याकाशम् इति वलो मेघः । तस्य भञ्जकः । तथा च मन्त्रवर्णः---’ बिभेद वलम् ' ( ऋ. सं. ३. ३४. १०) इति । ततः **अपामजः** मेघभेदनद्वारा अपां प्रेरकः **पुरां** शत्रुसंबन्धिनां पुराणां **दर्मः** दारकः । तथा **हर्योः** अश्वयोः **अभिस्वरे** अस्मदाभिमुख्येन प्रेरणे निमित्तभूते सति **रथस्य** **स्थाता** रथमधिष्ठाता । तथा **दृळ्हा** **चित्** दृढानामतिबलवतां शत्रूणामपि **आरुजः** समन्ताद्भञ्जको भवति । वृत्रखादः । ‘ खाद्द भक्षणे ' इत्यस्मात् कर्मण्यण् । कृदुत्तरपदस्वरः । वलंरुजः । ‘ रुजो भङ्गे'। कर्मण्युपपदे मूलविभुजादित्वात् कप्रत्ययः । ' तत्पुरुषे कृति बहुलम्' इति द्वितीयाया अलुक् । थाथादिस्वरः । आरुजः । ‘ रुजो भङ्गे' इत्यस्मादिगुपधलक्षणः कः । समासे थथादिस्वरः ॥