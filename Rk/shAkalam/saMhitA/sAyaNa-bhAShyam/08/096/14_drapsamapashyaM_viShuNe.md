+++
title = 14

+++
तुरीयपादो मारुतः । मरुतः प्रति यद्वाक्यमिन्द्र उवाच तदत्र कीर्त्यते । हे मरुतः **द्रप्सं** द्रुतगामिनं कृष्णमहम् **अपश्यम्** अदर्शम् । कुत्र वर्तमानम् । **विषुणे** विष्वगञ्चने सर्वतो विस्तृते देशे । यद्वा । विषुणो विषमः । विषमे परैरदृश्ये गुहारूपे देशे। **चरन्तं** परितो गच्छन्तम् । किंच **अंशुमत्याः** एतन्नामिकायाः **नद्यः** नद्याः **उपह्वरे** अत्यन्तं गूढे स्थाने **नभो** **न** नभसि यथादित्यो दीप्यते तद्वत्तत्र दीप्यमानम् **अवतस्थिवांसम्** उदकस्यान्तरवस्थितं **कृष्णम्** एतन्नामकमसुरमपश्यम् । तस्मिन् दृष्टे सति हे **वृषणः** कामानामुदकानां वा सेक्तारो मरुतः **वः** युष्मान् युद्धार्थम् **इष्यामि** अहमिच्छामि । ततो यूयं तमिमं कृष्णम् **आजौ** । अजन्ति गच्छन्त्यत्र योद्धार आयुधानि प्रक्षेपयन्तीति वाजिः संग्रामः । तस्मिन् **युध्यत** संहरत । वाक्यभेदादनिघातः । केचित् इष्यामि वो मरुतः इति पठन्ति । तत्र हे मरुतः वो युष्मानिच्छामीत्यर्थो भवति ॥