+++
title = 4

+++
**देवाः** द्योतमानाः सर्वे देवाः **यथा** **वशन्ति** यथा कामयन्ते । वश कान्तौ ।' संप्रसारणाच्च' इति पूर्वरूपस्य छन्दसि विकल्पितत्वाद्यणादेशः । **तथेत्** यथोशन्ति तथैव **असत्** तद्भवत्येव । तदेवाह । **एषां** देवानां **तत्** कामनं **नकिः** न कश्चिदपि **मिनत्** हिनस्ति ।  ‘ मीङ् हिंसायाम् '। लेटि रूपम् ।  मीनातेर्निगमे ' इति ह्रस्वत्वम् । कथं देवानामभिलषितं तथा भवतीति चेत् तदाह । **अरावा** । यदि देवाः कस्यचिदप्यदातारं मनुष्यं कामयेरन् तदा अरावा अदाता । **चन** इत्यप्यर्थे । अदातापि **मर्त्यः** मनुष्य उशद्भ्यो देवेभ्यो हवींषि प्रयच्छति । तस्मात्तेषां यत्कामनं तत्तथा भवत्येवेत्यर्थः ॥