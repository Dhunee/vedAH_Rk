+++
title = 5

+++
**आदु** अनन्तरमेव **नु** अद्य हे **इन्द्र** **ते** तव **क्रतुं** कर्म **अनु** क्रमेण **अनूषत** इति संबन्धः । अनुक्रमेण स्तुवन्ति । के। **स्वाहावरस्य** स्वाहादेव्याः पतेरग्नेः **यज्यवः** यष्टारः । त्वदर्थमग्नौ यागं कुर्वन्त इत्यर्थः । तादृशाः **अर्काः** अर्चयितारः स्तोतारः। **श्वात्रम्** इति क्षिप्रनाम । अन्यदेवतास्तुतिरूपविलम्बमकृत्वातिशीघ्रमतिदीर्घं स्तुवन्तीत्यभिप्रायः । किमर्थं स्तुवन्तीति उच्यते । **गोत्रस्य** **दावने** धनस्य दानाय ॥