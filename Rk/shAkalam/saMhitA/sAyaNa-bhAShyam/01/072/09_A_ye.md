+++
title = 9

+++
**ये** आदित्याः **अमृतत्वाय** अमरणत्वसिद्धये **गातुं** मार्गमुपायं **कृण्वानासः** कुर्वाणाः सन्तः **विश्वा** विश्वानि सर्वाणि **स्वपत्यानि** शोभनान्यपतनहेतुभूतानि चतुर्दशरात्रषट्त्रिंशद्रात्रादित्यानामयनादीनि कर्माणि **आ** **तस्थुः** आस्थितवन्तः कृतवन्त इत्यर्थः । तथा च तैत्तिरीयकम् -- ’ आदित्या अकामयन्त सुवर्गं लोकमियामेति' इति, ‘त एतँ षट्त्रिंशद्रात्रमपश्यन् तमाहरन् तेनायजन्त' (तै. सं. ७. ४. ६. १) इति च । **महद्भिः** अनुष्ठानेन महानुभावैस्तैः **पुत्रैः** सहिता **माता** जनयित्री **अदितिः** अदीना **पृथिवी** **धायसे** सर्वस्य जगतो धारणाय **मह्ना** स्वकीयेन महत्त्वेन **वि** **तस्थे** विशेषेण तिष्ठति । हे अग्ने यतस्त्वं **वेः** आदित्यैरनुष्ठितेषु यागेषु चरुपुरोडाशादीनि हवींष्यभक्षयः । अत एतत्सर्वं जातमित्यर्थः ॥ कृण्वानासः । ‘ कृवि हिंसाकरणयोश्च' । व्यत्ययेनात्मनेपदम् । ‘ धिन्विकृण्व्योर च ' इति उप्रत्ययः; तत्संनियोगेन अकारान्तादेशश्च । तस्यातो लोपे सति स्थानिवद्भावाद्गुणाभावः । शानचश्चित्त्वादन्तोदात्तत्वम् ।' आज्जसेरसुक्' । मह्ना । महिम्नेत्यस्य वर्णलोपश्छान्दसः । धायसे ।' वहिहाधाञ्भ्यश्छन्दसि' इति दधातेर्भावे असुन् । णित् ' इत्यनुवृत्तेः ‘ आतो युक् चिण्कृतोः' इति युक् । वेः । ‘ वी गतिप्रजनकान्त्यशनखादनेषु । लङि सिपि अदादित्वात् शपो लुक् ।' बहुलं छन्दस्यमाङ्योगेऽपि ' इति अडभावः । धायसे इत्यस्य वाक्यान्तरगतत्वादस्य निघाताभावः ॥