+++
title = 3

+++
**शुचयः** शोधयितारो दीप्ता वा मरुतो हे **अग्ने** **शुचिं** शुद्धं दीप्यमानं वा **त्वामित्** देवेभ्यो निर्गतं त्वामेवोद्दिश्य **तिस्रः** **शरदः** त्रीन् संवत्सरान् **घृतेन** आज्येन **यत्** यदा सपर्यान् पूजां कुर्युः तदानीं त्वमाविरभूः । तदनन्तरं ते मरुतस्त्वयानुगृहीताः सन्तः **यज्ञियानि** यज्ञार्हाणि यज्ञे प्रयोक्तुं योग्यानि **नामानि** **चित्** नामान्यपि **दधिरे** अधारयन् । नामानि च तैत्तिरीयके समाम्नायन्ते-- ‘ ईदृङ् चान्यादृङ् चैतादृङ् च प्रतिदृङ् च मितश्च संमितश्च सभराः ' ( तै. सं. ४. ६. ५. ५) इत्यादीनि । एतैश्चाग्निचयने मारुताः सप्तकपाला हूयन्ते । नामानि धारयित्वा च **सुजाताः** पूर्वं रूपं परित्यज्य शोभनममृतत्वं प्राप्ताः सन्तः **तन्वः** स्वकीयानि शरीराणि **असूदयन्त** स्वर्गं प्रापितवन्तः ॥ तिस्रः । शसि • त्रिचतुरोः स्त्रियां तिसृचतसृ' इति पूर्वसवर्णदीर्घत्वे प्राप्ते ‘ अचि र ऋतः' इति रेफादेशः । त्रिशब्दः ‘फिषः० ' (फि. सू. १ ) इत्यन्तोदात्तः । तिस्रादेशस्यापि स्थानिवद्भावेनान्तोदात्तत्वे • उदात्तयणो हल्पूर्वात् ' इति शस उदात्तत्वम् । शरदः । ‘ शॄ हिंसायाम् ' । शीर्यन्तेऽस्याम् ओषधयः इति शरत् संवत्सरः । शॄदभसोऽदिः ' ( उ. सू. १. १२७) इति अदिप्रत्ययः । उभयत्र ‘ कालाध्वनोरत्यन्तसंयोगे'। पा. सू. २. ३. ५ ) इति द्वितीया । सपर्यान् । ‘ सपर पूजायाम् । कण्ड्वादिः । लेटि आडागमः । ‘ इतश्च लोपः० ' इति इकारलोपः । यज्ञियानि । **यज्ञर्त्विग्भ्यां** घखञौ इत्यर्हार्थे घप्रत्ययः ॥