+++
title = 1

+++
**शश्वतः** शाश्वतस्य नित्यस्य **वेधसः** विधातुर्ब्रह्मणः संबन्धीनि **काव्या** काव्यानि मन्त्ररूपाणि स्तोत्राण्ययमग्निः **नि** **कः** नियमेन स्वात्माभिमुखं करोति । किं कुर्वन् । **नर्या** नृभ्यो हितानि नृषु साधूनि वा **पुरूणि** बहूनि धनानि **हस्ते** **दधानः** हस्ते धारयन् । ईदृग्भूतमग्निमवलोक्य सर्वे जनाः स्तुवन्तीति भावः । स्तोतृभ्यो धनेषु दन्तेष्वप्यग्नेर्धनं न क्षीयते इत्याह अग्निरिति । अयम् **अग्निः** **रयीणां** **रयिपतिः** **भुवत्** धनानां मध्ये यानि धनान्युत्कृष्टानि तेषां स्वामी भवति । किं कुर्वन् । **विश्वा** विश्वानि सर्वाणि **अमृतानि** । हिरण्यनामैतत् । “ अमृतं हिरण्यम्' (अ. सं. ५. २८. ११) इति श्रुतेः । सर्वाणि हिरण्यानि स्तोतृभ्यः **सत्रा** सहैव **चक्राणः** कुर्वन् युगपत्प्रयच्छन्नित्यर्थः ॥ कः । करोतेश्छान्दसो लुङ् । मन्त्रे घस ' इति च्लेर्लुक् । **हल्ङ्याब्भ्यः'** इति तकारलोपः । नर्या । नरशब्दात् हितार्थे गवादिलक्षणो यत्प्रत्ययो द्रष्टव्यः (पा. सू. ५. १, २) । यद्वा ।' तत्र साधुः' इति यत् । चक्राणः । करोतेर्लटः शानच् ।' बहुलं छन्दसि ' इति विकरणस्य श्लुः । नन्वेवं सति ‘ अभ्यस्तानामादिः' इत्याद्युदात्तत्वं प्राप्नोति । एवम् । तर्हि लिटः कानजस्तु । तस्यार्धधातुकत्वेन अभ्यस्ताद्युदात्तत्वाभावे चित्स्वर एव शिष्यते ॥