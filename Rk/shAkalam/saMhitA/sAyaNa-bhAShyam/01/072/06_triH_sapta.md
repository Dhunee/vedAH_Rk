+++
title = 6

+++
**त्रिः** **सप्त** एकविंशतिसंख्याकानि **गुह्यानि** रहस्यानि वेदैकसमधिगम्यानि **यत्** यानि **पदा** पदानि । पद्यते गम्यते स्वर्गः एभिरिति व्युत्पत्त्या पदशब्देनात्र यज्ञा उच्यन्ते । ते चैकविंशतिसंख्याकाः। औपासनहोमवैश्वदेवादयः सप्त पाकयज्ञाः । अग्न्याधेयदर्शपूर्णमासादयः सप्त हविर्यज्ञाः । अग्निष्टोमात्यग्निष्टोमादयः सप्त सोमयज्ञाः । एवमेकविंशतिसंख्याकानि यज्ञलक्षणानि पदानि हे अग्न **त्वे** **इत्** त्वय्येव **निहिता** स्थापितानि । तेषां सर्वेषां त्वत्प्रधानत्वात्। न ह्यग्निमन्तरेण यागा अनुष्ठातुं शक्यन्ते। **यज्ञियासः** यज्ञार्हाः अर्थित्वसामर्थ्यवैदुष्यादिभिः' अधिकारहेतुभिर्युक्ताः। तथा चोक्तम्-‘अर्थी समर्थो विद्वान् शास्त्रेणापर्युदस्तः कर्मण्यधिकारी' इति । एवंविधलक्षणोपेता यजमानास्तानि पदानि **अविदन्** अलभन्त । लब्ध्वा च **तेभिः** यज्ञलक्षणैः पदैः **अमृतम्** अमरणधर्माणं त्वां **रक्षन्ते** पालयन्ति यजन्तीत्यर्थः। **सजोषाः** । तैर्यजमानैः समानप्रीतिस्त्वं **पशून्** गवाश्वादिपशून् **च** **स्थातॄन्** व्रीह्यादिस्थावराणि **चरथं** पशुव्यतिरिक्तमन्यद्यत्प्राणिजातमस्ति तत् **च** **पाहि** रक्ष । तेषु हि रक्षितेषु त्वदीया यागाः कर्तुं शक्यन्ते नान्यथा । अतस्त्वमेवमुच्यसे इत्यर्थः ॥ यत् । 'सुपां सुलुक्' इति विभक्तेर्लुक् । गुह्यानि । गुहायां भवानि ।' भवे छन्दसि ' इति यत् । ‘ यतोऽनावः' इत्याद्युदात्तत्वम् । त्वे। ‘सुपां सुलुक् ' इति सप्तम्याः शेआदेशः । अविदन् । 'विद्लृ लाभे' । लुङि लृदित्वात् अङ् । पशून स्थातॄन् । उभयत्र ' उभयथर्क्षु ' (पा. सू. ८. ३. ८) इत्युभयथाभावात् नकारस्य रुत्वाभावः ॥