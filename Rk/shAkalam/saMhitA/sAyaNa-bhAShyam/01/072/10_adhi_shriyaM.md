+++
title = 10

+++
**अस्मिन्** अग्नौ **चारु** शोभनां **श्रियं** परिस्तरणपरिषेचनादिरूपां यज्ञसंपदम् **अधि** **नि** **दधुः** यजमानाः स्थापितवन्तः । निधाय च **यत्** यदा **अक्षी** यज्ञस्याज्यभागलक्षणे चक्षुषी **अकृण्वन्** कुर्वन्ति । चक्षुषी वा एते यज्ञस्य यदाज्यभागौ ' ( तै. सं. २. ६. २. १ ) इति श्रुतेः । तदानीं **दिवः** द्युलोकात् **अमृताः** अमरणधर्माणिो देवाः यागसमयो जात इत्यवगम्यागच्छन्तीति शेषः । **अध** आज्यभागानन्तरं **सृष्टाः** अग्नेरुत्पन्नाः **सिन्धवो** **न** शीघ्रं गच्छन्त्यो नद्य इव **नीचीः** नितरां सर्वासु दिक्षु गच्छन्तीः **अरुषीः** आरोचमानाः । यद्वा । निर्मलरूपाः । हे **अग्ने** एवंभूतास्त्वदीया ज्वालाः **क्षरन्ति** संचलन्ति । सर्वासु दिक्षु गच्छन्तीत्यर्थः। आगता देवाश्च **प्र** **अजानन्** अस्माकं होमायेदृश्यो ज्वाला उत्पन्ना इति हृष्टाः सन्तः प्रकर्षेण जानन्ति ॥ अक्षी । परत्वात् नुमं बाधित्वा ई च द्विवचने' ( पा. सू. ७. १. ७७ ) इति अक्षिशब्दस्य ईकारान्तादेशः । स चोदात्तः । ईत्वे कृते सकृद्गतपरिभाषया ( परिभा. ४० ) पुनर्नुम् न भवति । सवर्णदीर्घः । नीचीः । निपूर्वादञ्चतेः “ ऋत्विक्° ' इत्यादिना क्विन् । “ अनिदिताम् ' इति नलोपः। ‘ अञ्चतेश्चोपसंख्यानम्' इति ङीप् । ' अचः' इति अकारलोपे • चौ' इति दीर्घत्वम् ।' न्यधी च ' (पा. सू. ६. २. ५३ ) इति गतेः प्रकृतिस्वरत्वम् । अरुषीः । अरुषमिति रूपनाम। ‘ ऋहनिभ्यामुषच्' इति अर्तेः उषच् । 'छन्दसीवनिपौ ' इति मत्वर्थीय ईकारः ॥ ॥ १८ ॥