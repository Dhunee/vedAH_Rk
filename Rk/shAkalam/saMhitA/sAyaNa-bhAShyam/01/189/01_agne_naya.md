+++
title = 1

+++
हे **अग्ने** अङ्गनादिगुणविशिष्ट **देव** द्योतमान **विश्वानि** **वयुनानि** सर्वाणि प्रज्ञानानि । अनेन एतदनुष्ठितमिदं प्रायणीयमिति यदेतज्ज्ञानमस्ति तद्विद्वानित्यर्थः । यतः **विद्वान्** अतस्त्वम् **अस्मान्** **सुपथा** शोभनेन मार्गेण **राये** गन्तव्याय स्वर्गादिधनाय । द्वितीयार्थे वा चतुर्थी । प्रापणीयं रयिं प्रति **नय** । तदर्थं **जुहुराणं** कुटिलकारि **एनः** पापं फलप्रतिबन्धरूपम् **अस्मत्** अस्मत्तः **युयोधि** पृथक्कुरु । **ते** तव वयं भूयिष्ठाम् अतिप्रवृद्धां **नमउक्तिं** नमस्कारोक्तिं स्तुतिं **विधेम** परिचरेम कुर्मः ॥