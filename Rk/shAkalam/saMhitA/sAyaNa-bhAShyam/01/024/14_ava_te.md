+++
title = 14

+++
हे **वरुण** **ते** तव **हेळः** क्रोधं **नमोभिः** नमस्कारैः **अव** **ईमहे** अवनयामः। तथा यज्ञैः साङ्गानुष्ठानेन पूज्यैः **हविर्भिः** **अव** ईमहे वरुणं परितोष्य क्रोधमपनयामः । हे **असुर** अनिष्टक्षेपणशील **प्रचेतः** प्रकर्षेण प्रज्ञायुक्त **राजन्** दीप्यमान वरुण **अस्मभ्यम्** अस्मदर्थं **क्षयन्** अस्मिन् कर्मणि निवसन् **कृतानि** अस्माभिरनुष्ठितानि **एनांसि** पापानि **शिश्रथः** श्रथितानि शिथिलानि कुरु ॥ हेळः । असुनो नित्त्वादाद्युदात्तत्वम् । यज्ञेभिः । ‘बहुलं छन्दसि' इति ऐसभावः । ईमहे ।' ईङ् गतौ । विकरणस्य लुक् । क्षयन् । क्षि निवासगत्योः'। लटः शतृ। व्यत्ययेन शप्। आमन्त्रिताद्युदात्तत्वम् । असुर । ' असेरुरन् ' ( उ. सू. १. ४२ )। आमन्त्रितनिघातः। शिश्रथः। श्रथ दौर्बल्ये'। चुरादिः अदन्तः । छान्दसे लुङि  णिश्रिद्रुस्रुभ्यः° ' ( पा. सू. ३. १. ४८) इति च्लेः चङ् । द्विर्भावहलादिशेषौ । अग्लोपित्वात् सन्वद्भावाभावेऽपि (पा. सू. ७. ४. ९३ ) • बहुलं छन्दसि' (पा. सू. ७. ४. ७८ )इति अभ्यासस्य इत्वम् । पूर्ववत् अडभावः ॥