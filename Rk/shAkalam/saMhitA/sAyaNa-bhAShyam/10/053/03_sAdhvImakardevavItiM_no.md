+++
title = 3

+++
अयमग्निः सुष्टु अद्य **नः** अस्माकं **देववीतिं** देवानामागमनवन्तं देवानां हविर्भक्षणोपेतं वा यज्ञं **साध्वीमकः** साधुमकरोत् । वयं च **यज्ञस्य** **गुह्यां** गूढतरां **जिह्वामविदाम** लब्धवन्तः स्म । अग्निर्हि यज्ञस्य जिह्वा तेन देवानां पानाज्जिह्वात्वेनोपचारः । **सः** तादृशोऽग्निः **सुरभिः** सुगन्धः **आयुः** देवैः दत्तमायुष्यं **वसानः** आच्छादयन् **आगात्** आगच्छति । आगत्य च **नः** अस्मदर्थं **देवहूतिं** देवानामाह्वानवन्तं यज्ञं **भद्रात्मकः** कल्याणं कृतवान् **अद्य** इदानीम् ॥