+++
title = 9

+++
अत्र यच्छब्दमध्याहृत्य योज्यम् । **यामः** । याति गच्छत्यस्मिन्निति यामो रथः प्रजापतिना निर्मितः । कीदृशः । **कृष्णः** असितवर्णः **श्वेतः** सितवर्णः **अरुषः** आरोचमानः **ब्रध्नः** महान्  **ऋज्रः** ऋजुगामी **उत** अपि च **शोणः** रक्तवर्णः **यशस्वान्** कीर्तिमान् । यद्वा । यश इति धननाम् । हविर्लक्षणेन धनेन युक्तः। **हिरण्यरूपं** सुवर्णसदृशं तं रथम् **अस्य** अग्नेरर्थाय **जनिता** सर्वस्य जगतो जनयिता प्रजापतिः **जजान** जनयामास । अस्मै दत्तवानित्यर्थः । कथमेकस्यैव रथस्य कृष्णादिनानारूपत्वं संभवतीति चेत् अग्नेः सामर्थ्यातिशयेन संभवतीत्यर्थः । यद्वा । हिरण्यरूपमिति रथवाचिना शब्देन सह सामानाधिकरण्यात् कृष्णादिशब्दा द्वितीयान्तत्वेन योज्याः । अत्र सर्वगुणोक्तरथवत्तयाग्निः स्तूयत इत्यर्थः ॥