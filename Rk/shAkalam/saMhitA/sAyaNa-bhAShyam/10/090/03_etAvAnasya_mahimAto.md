+++
title = 3

+++
अतीतानागतवर्तमानरूपं जगद्यावदस्ति **एतावान्** सर्वोऽपि **अस्य** पुरुषस्य **महिमा** स्वकीयसामर्थ्यविशेषः। न तु तस्य वास्तवस्वरूपम् । वास्तवस्तु **पुरुषः** अतः महिम्नोऽपि **ज्यायान्** अतिशयेनाधिकः । एतच्चोभयं स्पष्टीक्रियते । **अस्य** पुरुषस्य **विश्वा** सर्वाणि **भूतानि** कालत्रयवर्तीनि प्राणिजातानि **पादः** चतुर्थोंऽशः। **अस्य** पुरुषस्य अवशिष्टं **त्रिपात्** स्वरूपम् **अमृतं** विनाशरहितं सत् **दिवि** द्योतनात्मके स्वप्रकाशस्वरूपे व्यवतिष्ठत इति शेषः । यद्यपि 'सत्यं ज्ञानमनन्तं ब्रह्म' (तै. आ. ८.१; तै. उ. २.१ ) इत्याम्नातस्य परब्रह्मण इयत्ताभावात् पादचतुष्टयं निरूपयितुमशक्यं तथापि जगदिदं ब्रह्मस्वरूपापेक्षयाल्पमिति विवक्षितत्वात् पादत्वोपन्यासः ॥ ।