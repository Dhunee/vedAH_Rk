+++
title = 1

+++
तत्र ब्रह्मत्वे प्रवृत्तो बृहस्पतिमनुधावति । हे **बृहस्पते** **मे** मम वृष्ट्यर्थं प्रति **देवतां** **प्रति** **इहि** प्रतिगच्छ । यष्टव्या देवताः प्रतिगच्छ । यदि त्वं **मित्रो** **वा** **असि** अथवा **वरुणः** असि **यद्वा** **पूषा** असि अथवा **आदित्यैः** द्वादशादित्यैररुणादिभिः **वसुभिः** वासकैरष्टवसुभिर्धरध्रुवादिभिः सह **मरुत्वान्** । मरुतो देवाः । तद्वानसि। **सः** त्वं **पर्जन्यं** तर्पयितारं मेघं **शंतनवे** राज्ञे **वृषाय** वर्षय । “ छन्दसि शायजपि ' इति व्यत्ययेन शपोऽपि शायजादेशः ॥