+++
title = 1

+++
**वेनः** कान्त एतत्संज्ञो मध्यस्थानो देवः **ज्योतिर्जरायुः** । ज्योतिर्द्योतमानो मेघो जरायुः । उदरे गर्भो येन वेष्टितोऽवतिष्ठते तज्जरायु । तदिव वेष्टको यस्य स तथोक्तः । मेघमध्ये गर्भवदवस्थित इत्यर्थः । **विमाने** । विमीयन्ते निर्मीयन्ते अस्मिन्नाप इति विमानमन्तरिक्षम् । **रजसः** उदकस्य निर्मातर्यन्तरिक्षे स्थितः सन् **अयं** वेनः **पृश्निगर्भाः** । पृश्निरादित्यः। तस्य गर्भभूताः । यद्वा । पृश्नयः सप्तोज्ज्वलवर्णाः सूर्यरश्मयः तेषां गर्भभूता अन्तरिक्षस्था अपः **चोदयत्** । पृथिवीं प्रति प्रेरयति । **अपाम्** उदकानामान्तरिक्ष्याणां **सूर्यस्य** च **संगमे** संगमनेऽन्तरिक्षे स्थितम् **इमं** वेनं **विप्राः** मेधाविनः स्तोतारः **मतिभिः** स्तुतिभिः **रिहन्ति** । रिहतिरर्चतिकर्मा । अर्चन्ति। पूजयन्ति। स्तुवन्तीत्यर्थः। **शिशुं** **न** । यथा बालं पुत्रं मातापित्राद्या बान्धवाः स्तुतिपदैरुपलालयन्ति तद्वत् ॥