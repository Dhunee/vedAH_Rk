+++
title = 6

+++
हे अश्विनौ **मे** मदीयं **परायणं** गृहात्परागमनं **मधुमत्** । अत्र रसविशेषवाचिना मधुशब्देन तद्गता प्रीतिर्लक्ष्यते । युवयोः प्रसादात् प्रीतियुक्तं भवत्विति शेषः। **पुनरायनं** गृहं प्रत्यागमनं **मधुमत्** प्रीतियुक्तं भवतु । अपि च हे **देवा** देवौ द्योतमानौ **ता** तौ **युवं** युवां **नः** अस्मान् **मधुमतः** प्रीतियुक्तान् **कृतं** कुरुतम् । केनेति उच्यते । **देवतया** देवत्वेन । अणिमादिदेवतैश्वर्ययोगेनेत्यर्थः ॥ ॥ १० ॥